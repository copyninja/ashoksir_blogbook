
<html>
<body>
<h1>ವೂಲ್ಫಾಮ್ ಆಲ್ಫಾ ಎಂಬ ಸರ್ವಜ್ಞ</h1>
ವೂಲ್ಫಾಮ್ ಆಲ್ಫಾ ಎಂಬ ಸರ್ವಜ್ಞ<a href="http://4.bp.blogspot.com/_PU7BmR35lao/SgfDjjM8WrI/AAAAAAAAA48/jkVtP38N_Us/s1600-h/wolfram.alpha.ctsy.jpg"><img alt="" border="0" id="BLOGGER_PHOTO_ID_5334447299156007602" src="http://4.bp.blogspot.com/_PU7BmR35lao/SgfDjjM8WrI/AAAAAAAAA48/jkVtP38N_Us/s320/wolfram.alpha.ctsy.jpg" style="display: block; margin: 0px auto 10px; text-align: center; cursor: pointer; cursor: hand; width: 292px; height: 219px;" /></a><br /><br />ಗೂಗಲ್ ಶೋಧ ಸೇವೆಯನ್ನು<br />ಬಳಸದವರೇ ಇಲ್ಲ. ಒಂದು ಪದಗುಚ್ಚ ನೀಡಿದಾಗ, ಅಂತ ಪದಗುಚ್ಚ ಇರುವ ಅಂತರ್ಜಾಲ ಪುಟಗಳ ಪಟ್ಟಿಯನ್ನು ನೀಡುವ<br />ಮಾಯಕವನ್ನದು ಕ್ಷಣಮಾತ್ರದಲ್ಲಿ ಮಾಡುತ್ತದೆ. ನಿಮಗೆ ಬೇಕಾದ ಮಾಹಿತಿಯು ಪಟ್ಟಿಯ ಮೊದಲಿಗೇ ಇರುವ ಸಾಧ್ಯತೆಯೇ<br />ಹೆಚ್ಚು ಎನ್ನುವುದು ಗೂಗಲಿನ ಹೆಗ್ಗಳಿಕೆ.ಇದಕ್ಕಿಂತ ಭಿನ್ನ ಫಲಿತಾಂಶ ನೀಡುವ ವೂಲ್‌ಫಾರ್ಮ್ ಆಲ್ಫಾ<br />ಎಂಬ ಸೇವೆ ಇನ್ನೇನು ಮೇ ಹದಿನೆಂಟರಿಂದ ಲಭ್ಯವಾಗಲಿದೆ. ಈ ಸೇವೆಯಲ್ಲಿ, ಪದಗುಚ್ಛಕ್ಕೆ ಸಂಬಂಧಿಸಿದ<br />ಪುಟಗಳನ್ನು ಪಟ್ಟಿ ಮಾಡುವ ಬದಲಿಗೆ,ಅದಕ್ಕೆ ಸಂಬಂಧಿಸಿದಂತೆ cnnಅಂತರ್ಜಾಲದಲ್ಲಿ ಲಭ್ಯವಿರುವ ಅಧಿಕೃತ<br />ಮಾಹಿತಿಗಳನ್ನು ಕ್ರೋಡೀಕರಿಸಿ, ವಿಸ್ತೃತ ವರದಿಯನ್ನು ತಯಾರಿಸಿಕೊಡಲು ಶೋಧ ಇಂಜಿನ್ ಶಕ್ತವಾಗಿದೆ.<br />ಈ ವರದಿಯಲ್ಲಿ ಬರೇ ಪುಟಗಟ್ಟಲೆ ಶಬ್ದಾಡಂಬರದ ಬದಲಿಗೆ,ನಕ್ಷೆ,ಚಿತ್ರ ಹೀಗೆ ವೈವಿಧ್ಯಮಯ ಮಾಹಿತಿಯನ್ನು ಬಳಸಿಕೊಳ್ಳಲಾಗುತ್ತದೆ.<br /><br />-----------------------------------------------<br /><br />ಅಂತರ್ಜಾಲ:ಉಚಿತ ಅನುಚಿತ?<br /><br />ಹಲವಾರು ಪತ್ರಿಕೆಗಳು,ಟಿವಿ ಚಾನೆಲುಗಳ ಒಡೆಯ<br />ರೂಪರ್ಟ್ ಮುಡ್ರೋಕ್ ಅವರು ಅಂತರ್ಜಾಲದಲ್ಲಿ ಪತ್ರಿಕೆಗಳ ಆನ್‌ಲೈನ್ ಆವೃತ್ತಿಗಳನ್ನು ಪುಕ್ಕಟೆಯಾಗಿ<br />ಒದಗಿಸುವ ಪರಿಪಾಠಕ್ಕೆ ವಿದಾಯ ಹೇಳಲು ಬಯಸಿದ್ದಾರೆ. ಈ ವರ್ಷಾಂತ್ಯಕ್ಕೆ ಇಂತಹ ಪರಿಪಾಠ ನಿಲ್ಲಬಹುದು<br />ಎಂದು ಅವರ ಲೆಕ್ಕಾಚಾರ.ಕುಸಿಯುತ್ತಿರುವ ಪತ್ರಿಕಾ ಪ್ರಸಾರ ಸಂಖ್ಯೆಯಿಂದ ಅವುಗಳ ಜಾಹೀರಾತು ಆದಾಯದಲ್ಲಿ<br />ಕಡಿತ ಉಂಟಾಗಿದೆ. ಅವನ್ನು ನಡೆಸುವುದು ಕಠಿನವಾಗಿದೆ. ಹಾಗಾಗಿ ಅಂತರ್ಜಾಲ ಆವೃತ್ತಿಗಳಂತಹ ಸೇವೆಯನ್ನು<br />ಪಡೆಯಲು ಬಳಕೆದಾರರಿಗೆ ನಿಗದಿತ ಶುಲ್ಕ ವಿಧಿಸುವುದು ಅನಿವಾರ್ಯ ಎಂದು ಮುಡ್ರೋಕ್ ಅವರ ವಾದ. ಇದಕ್ಕೆ<br />ಇತರ ಪತ್ರಿಕೆಗಳವರೂ ದನಿಗೂಡಿಸುತ್ತಾರಾದರೂ, ಇಂತಹ ಪ್ರಯತ್ನ ಯಶಸ್ವಿಯಾಗುತ್ತದೋ ಎಂದು ಸಂಶಯ ಪಡುವವರ<br />ಸಂಖ್ಯೆಯೂ ಧಾರಾಳವಾಗಿದೆ. ಕೆಲವರಾದರೂ ತಮ್ಮ ಪುಟಗಳನ್ನು ಉಚಿತವಾಗಿ ಒದಗಿಸುವುದನ್ನು ಮುಂದುವರಿಸದೆ<br />ಇರರು-ಹಾಗಾದಾಗ ದುಡ್ಡು ತೆತ್ತು ಪುಟ ವೀಕ್ಷಿಸಲು ಬಳಕೆದಾರರು ಮನ ಮಾಡುತ್ತಾರೆಯೋ ಎನ್ನುವುದಿವರ ಸಂಶಯ.<br />ಜತೆಗೆ ಬ್ಲಾಗ್ ಬರೆಯುವ ಹವ್ಯಾಸಿ ಬರಹಗಾರರ ಪ್ರತಿಸ್ಪರ್ಧೆ ಬೇರೆ.ದುಡ್ಡು ತೆತ್ತು ಪ್ರಖ್ಯಾತ ಮಾಧ್ಯಮ<br />ತಜ್ಞರ ಏಕಪಕ್ಷೀಯ ಬರಹಗಳನ್ನು ಓದುವುದಕ್ಕೆ ದುಡ್ಡು ತೆರಲು ಮುಂದೆ ಬರುವವರ ಸಂಖ್ಯೆ ಎಷ್ಟಿರ ಬಹುದು<br />ಎನ್ನುವುದು ಕುತೂಹಲಕಾರಿ.<br /><br />------------------------------------------------------------<br /><br />ಹೊಸ ವಿಂಡೋಸ್ 7<br /><br />ವಿಂಡೋಸ್ ವಿಸ್ತಾದ ನಂತರವೀಗ ಮೈಕ್ರೋಸಾಫ್ಟ್ ಕಂಪೆನಿಯ ಹೊಸ ಕಂಪ್ಯೂಟರ್ ಕಾರ್ಯನಿರ್ವಹಣಾ ತಂತ್ರಾಂಶ<br />ವಿಂಡೋಸ್7. ಇದರ ಪ್ರಾಯೋಗಿಕ ಉಚಿತ<br />ಆವೃತ್ತಿ ಅಂತರ್ಜಾಲದಲ್ಲಿ ಲಭ್ಯ.ವಿಸ್ತಾ ಬಳಕೆದಾರರು ಇದನ್ನು ಬಳಸಲಾರಂಭಿಸಿದರೆ, ಮೈಕ್ರೋಸಾಫ್ಟ್ ತಾಂತ್ರಿಕ<br />ಸಹಾಯ ನೀಡಲು ಬದ್ಧ. ವಿಂಡೋಸ್-ಎಕ್ಸ್‌ಪಿ ಬಳಕೆದಾರರಿಗೆ ಅಂತಹ ಸೌಲಭ್ಯ ಇಲ್ಲ. ಹಾಗಾಗಿ ಎಕ್ಸ್‌ಪಿ<br />ಬಳಕೆದಾರರು ತಮ್ಮ ಕಂಪ್ಯೂಟರಿನ ಮಾಹಿತಿಯನ್ನು ಸುರಕ್ಷಿತ ಮಾಡಿ,ಬಳಿಕವಷ್ಟೇ ತಂತ್ರಾಂಶ<br />ಅನುಸ್ಥಾಪಿಸುವುದು ಉಚಿತ.ಒಂದು ವರ್ಷದ ಬಳಿಕ ಈ ತಂತ್ರಾಂಶ ಕೆಲಸ ಮಾಡದು, ಹಾಗಾಗಿ ವಿಂಡೋಸ್ 7ರ ಪೂರ್ಣ ಆವೃತ್ತಿಯನ್ನು ಖರೀದಿಸಲು ಸಾಧ್ಯವಿರುವವರು ಮಾತ್ರಾ<br />ವಿಂಡೋಸ್7ನ್ನು ಬಳಸಲು ಹೊರಡುವುದು<br />ಒಳ್ಳೆಯದು. ಇಲ್ಲವಾದರೆ, ಕಂಪ್ಯೂಟರ್‌ನ ಮಾಹಿತಿ<br />ಕಳೆದು ಕೊಳ್ಳುವ ಭೀತಿ ಇದೆ. ವಿಂಡೋಸ್ 7ರಲ್ಲಿ ಹಲವು ತಂತ್ರಾಂಶಗಳು<br />ಕೆಲಸ ಮಾಡದಿರುವ ಅಪಾಯ ಬೇರೆ ಇದೆ.<br /><br />-----------------------------------------------<br /><br />ವೈಫೈ ಪ್ರೀ?<br /><br />ನಿಸ್ತಂತು ಅಂತರ್ಜಾಲ ಸೌಲಭ್ಯವು ಹಲವೆಡೆ ಉಚಿತವಾಗಿ ಲಭ್ಯವಿರುವುದು ಈಗ ಸಾಮಾನ್ಯ. ಹೋಟೆಲುಗಳಲ್ಲಿ, ಪೆಟ್ರ‍ೋಲ್ ಬಂಕುಗಳಲ್ಲಿ<br />ನಿಸ್ತಂತು ಅಂತರ್ಜಾಲವನ್ನು ಲಭ್ಯವಾಗಿಸಿ, ಲ್ಯಾಪ್‌ಟಾಪ್ ಬಳಕೆದಾರರು ಉಚಿತವಾಗಿ ಅಂತರ್ಜಾಲ ಜಾಲಾಟಕ್ಕೆ ಅವಕಾಶ ಕಲ್ಪಿಸುವುದು ವ್ಯವಹಾರ<br />ತಂತ್ರ. ಹೊಟೆಲುಗಳ ಕೊಠಡಿಗಳಲ್ಲೂ ಈ ಸೌಲಭ್ಯ ಒದಗಿಸುವುದು ಸಾಮಾನ್ಯವಾಗಿತ್ತು. ಆದರೆ ಈಗ ಈ ಪ್ರವೃತ್ತಿ<br />ಬದಲಾಗುತ್ತಿರುವುದು ಕಂಡು ಬಂದಿದೆ. ಆರ್ಥಿಕ ಹಿನ್ನಡೆಯಿಂದ ವ್ಯವಹಾರ ಕುಸಿದಿರುವ ಈ ಹೊತ್ತಿನಲ್ಲಿ<br />ತಮ್ಮ ಆದಾಯ ಮೂಲ ಹೆಚ್ಚಿಸಿಕೊಳ್ಳಲು, ವೈಫೈ ಸೇವೆಯನ್ನು ಪಾವತಿ<br />ಸೇವೆಯಾಗಿ ಬದಲಾಯಿಸುವ ಹೆಜ್ಜೆಯನ್ನು ಹಲವೆಡೆ ಕೈಗೊಳ್ಳಲಾಗಿದೆ. ಅದರಲ್ಲೂ ಪಂಚತಾರಾ ಹೋಟೆಲುಗಳಲ್ಲಿ<br />ಕೊಠಡಿಯೊಳಗೆ ಈ ಸೇವೆ ಬೇಕಾದರೆ ಇಪ್ಪತ್ತು ಡಾಲರುಗಳಷ್ಟು ಅಧಿಕ ಬಾಡಿಗೆ ತೆರಬೇಕಾದೀತು. ಅದೇ ಅಗ್ಗದ<br />ಹೊಟೆಲುಗಳು ಈ ಸೇವೆಯನ್ನಿನ್ನೂ ಉಚಿತವಾಗಿಯೇ ನೀಡುತ್ತಿರುವ ಪ್ರವೃತ್ತಿ ವಿಶ್ವದ ಅನೇಕ ಕಡೆ ಇದೆ.<br />ಪಂಚತಾರಾ ಹೋಟೆಲಿನ ಕೆಲವು ಆಯ್ದ ಜಾಗಗಳಲ್ಲಿ ವೈಫೈ ಉಚಿತವಾಗಿ ಲಭ್ಯವಾಗಬಹುದು. ಆದರೆ ಕೊಠಡಿಯೊಳಗೆ<br />ಇಂತಹ ಸೇವೆಗೆ ದರ ನಿಗದಿ ಮಾಡಲಾಗಿದೆ.<br /><br />------------------------------------------------------------<br /><br />ಕಾಕ ಲಿಪಿ ಯಾವ ಭಾಷೆಯದ್ದು?<br /><br />ವೆಬ್ ಪುಟ ಯಾವುದಾದರೂ ಭಾಷೆಯ ಲಿಪಿಯಲ್ಲಿದ್ದು,ಭಾಷೆ ಯಾವುದೆಂದು ಗೊತ್ತಾಗಲಿಲ್ಲವೇ? ಲಿಪಿಯ ಭಾಷೆಯನ್ನು blogಗುರುತಿಸುವ ಸೇವೆಯು http://www.whatlanguageisthis.com/ ಅಂತರ್ಜಾಲದ ತಾಣದಲ್ಲಿ<br />ಲಭ್ಯ. ಹಾಗೆಂದು ಇದು ಎಲ್ಲಾ ಭಾಷೆಯ ಲಿಪಿಗಳನ್ನೂ ಗುರುತು ಹಿಡಿಯಲು ಸಮರ್ಥವಾಗಿಲ್ಲ. ಆಯ್ದ ಭಾಷೆಗಳ<br />ಲಿಪಿಗಳ ಪೈಕಿ ಯಾವುದಾದರೂ ಭಾಷೆಯ ಲಿಪಿ ಆಗಿದ್ದರೆ ಮಾತ್ರಾ ಸೇವೆ ಸಮರ್ಪಕವಾಗಿ ಕೆಲಸ ಮಾಡುತ್ತದೆ.<br />ಹಾಗೆಯೇ ಗೂಗಲ್ ಕೂಡಾ ಲಿಪಿಯನ್ನು ಗುರುತಿಸುವ ಸೇವೆ ನೀಡುತ್ತದೆ.http://www.google.com/uds/samples/language/detect.html ಪುಟದ ಲಿಪಿ ಪೆಟ್ಟಿಗೆಯೊಳಗೆ<br />ನೀವು ಗುರುತಿಸಬೇಕಾದ ಲಿಪಿಯ ಸಣ್ಣ ತುಣುಕನ್ನು ನಕಲು ಮಾಡಿ, ಬಟನ್ ಅದುಮಿದರೆ ಸರಿ, ಗೂಗಲ್ ತನ್ನ ಭಾಷಾ ಭಂಡಾರದ ಯಾವ ಭಾಷೆಯ ಮಾಹಿತಿಯದು ಎಂದು ಪತ್ತೆ ಮಾಡಿ ಪ್ರದರ್ಶಿಸುತ್ತದೆ.<br /><br /><br /> <br /><a href="http://uni.medhas.org/unicode.php5?file=http%3A%2F%2Fudayavani.com%2Fshowstory.asp%3Fnews=1%26contentid=649130%26lang=2"><br />udayavani</a>
</body>
</html>