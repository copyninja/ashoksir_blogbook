
<html>
<body>
<h1>ಶೇರು ಕುಸಿತಕ್ಕೆ ಕಂಪ್ಯೂಟರ್ ಕಾರಣವೇ?</h1>
<span style="font-weight: bold;">ಶೇರು ಕುಸಿತಕ್ಕೆ ಕಂಪ್ಯೂಟರ್ ಕಾರಣವೇ?</span><br />ಕಳೆದ ಗುರುವಾರದಂದು ಅಮೆರಿಕಾದ ಶೇರು ಮಾರುಕಟ್ಟೆ ಹಠಾತ್ ಕುಸಿತ ಕಂಡು,Dow ಸೂಚ್ಯಂಕ ಒಂದು ಸಾವಿರ ಇಳಿದುಹೋಯಿತು.ಈ ಕುಸಿತಕ್ಕೆ ಕಂಪ್ಯೂಟರ್ ಮೂಲಕ ವಹಿವಾಟು ಕಾರಣವೆಂದು ಊಹಿಸಲಾಗಿದೆ.ಈಗ ಅಮೆರಿಕಾದ ಶೇರು ಮಾರುಕಟ್ಟೆಯಲ್ಲಿ ಕಂಪ್ಯೂಟರುಗಳ ನಿಯಂತ್ರಿತ ವ್ಯವಹಾರ ಶೇಕಡಾ ಎಪ್ಪತ್ತು ಸಮೀಪಿಸಿದೆ.ಮ್ಯೂಚುವಲ್ ಫಂಡ್,ಸಾಂಸ್ಥಿಕ ಹೂಡಿಕೆದಾರರು ದೊಡ್ಡ ಸಂಖ್ಯೆಯಲ್ಲಿ ಶೇರು ವ್ಯವಹಾರ ನಡೆಸುವಾಗ,ಕಂಪ್ಯೂಟರ್ ತಂತ್ರಾಂಶ ನಿಯಂತ್ರಿತ ವ್ಯವಹಾರ ನಡೆಸುವುದು ಅನಿವಾರ್ಯವಾಗುತ್ತದೆ.ಇಂತಹ ತಂತ್ರಾಂಶಗಳ ಮೂಲಕದ ವ್ಯವಹಾರದಲ್ಲಿ,ಶೇರು ಬೆಲೆಗಳು ನಿಗದಿತ ಮಿತಿಗಿಂತ ಏರಿಳಿದಾಗ,ಶೇರನ್ನು ಖರೀದಿಸಲು ಅಥವಾ ಮಾರಲು ಪೂರ್ವನಿಗದಿತವಾದ ಆರ್ಡರುಗಳು ಟ್ರಿಗರ್ ಆಗಿ ಮಾರುಕಟ್ಟೆಯಲ್ಲಿ ಅಲ್ಲೋಲ್ಲಕಲ್ಲೋಲವಾಗಿಬಿಡುವ ಸಾಧ್ಯತೆಯಿದೆ.ಕೆಲವೊಮ್ಮೆ ಕಂಪ್ಯೂಟರಿನಲ್ಲಿ ಶೇರಿನ ವ್ಯವಹಾರವನ್ನು ಮಾಡುವ ಬ್ರೋಕರ್‌ನ ಕಂಪ್ಯೂಟರ್ ಆಪರೇಟರುಗಳು ತಪ್ಪಾಗಿ ಹೆಚ್ಚು ಸೊನ್ನೆಗಳನ್ನು ಸೇರಿಸಿದ ಆರ್ಡರುಗಳನ್ನು ಕಂಪ್ಯೂಟರಿಗೆ ಉಣಿಸಿ,ಭಾರೀ ಸಂಖ್ಯೆಯ ವ್ಯವಹಾರಕ್ಕೆ ತಪ್ಪಾಗಿ ಕಾರಣವಾಗುವುದೂ ಇದೆ.ಮಿಲಿಯನ್ ಎಂದು ಟೈಪಿಸುವಲ್ಲಿ ಬಿಲಿಯನ್ ಆಗಿಬಿಟ್ಟರೆ ಆಗಬಹುದಾದ ಅನಾಹುತ ಊಹಿಸಿಕೊಳ್ಳಿ.ಅಂತಹ ಕಾರಣವೇನಾದರೂ ಗುರುವಾರದ ಸೂಚ್ಯಂಕ ಕುಸಿತದ ಹಿನ್ನೆಲೆಯಲ್ಲೂ ಇತ್ತೇ ಎನ್ನುವ ಗುಮಾನಿ ಇದೆ.ಹಾಗೆಂದು ತಂತ್ರಾಂಶವೂ ಇಂತಹ ತಪ್ಪುಗಳ ಬಗ್ಗೆ ನಿಗಾವಹಿಸಿ,ಆಪರೇಟರ್ ಗಮನಕ್ಕೆ ತರುವಂತೆ ಮಾಡಲು ಸಾಧ್ಯವಿದೆ.<br />--------------------------------------------------<br /><span style="font-weight: bold;">ಸೌರಕೋಶಗಳನ್ನು ಕಾಗದದ ಮೇಲೆ ಮುದ್ರಿಸುವತ್ತ..</span><br />ಕಾಗದದ ಹಾಳೆಯ ಮೇಲೆ ಸೌರಕೋಶಗಳನ್ನು ಮುದ್ರಿಸಿ,ಅವುಗಳ ಮೂಲಕ ಸೌರಶಕ್ತಿಯನ್ನು ವಿದ್ಯುಚ್ಛಕ್ತಿಯಾಗಿ ಮಾರ್ಪಡಿಸಲು ಸಾಧ್ಯವಾದರೆ ಎಷ್ಟು ಚೆನ್ನಾಗಿತ್ತು! ಅಮೆರಿಕಾದ ಶೇ.0.3ಭಾಗವನ್ನು ಈ ಸೌರಫಲಕಗಳಿಂದ ಆವರಿಸಲು ಸಾಧ್ಯವಾದರೆ,ಅಮೆರಿಕಾವೀಗ ಬಳಸುವ ವಿದ್ಯುತ್ತಿನ ಮೂರು ಪಟ್ಟು ವಿದ್ಯುಚ್ಛಕ್ತಿಯನ್ನು ಉತ್ಪಾದಿಸಬಹುದು ಎನ್ನುವುದನ್ನು ಗಮನಿಸಿದರೆ,ಸೌರಕೋಶಗಳ ಅಪಾರ ಸಾಧ್ಯತೆಗಳ ಅರಿವು ಉಂಟಾಗಬಹುದು.ಅಮೆರಿಕಾದ ಎಂಐಟಿಯ ಸಂಶೋಧಕರು ಕೈಗೊಂಡಿರುವ ಸಂಶೋಧನೆಯು ಯಶಸ್ವಿಯಾದರೆ,ಇಂಕ್ ಜೆಟ್ ಪ್ರಿಂಟರ್‌ನ ಮೂಲಕ ಮುದ್ರಿಸುವಂತೆ,ಸೌರಕೋಶಗಳನ್ನೂ ಕಾಗದದ ಮೇಲೆ ಮುದ್ರಿಸಬಹುದಾಗಿದೆ.ಮಾತ್ರವಲ್ಲ,ಈ ಸೌರಕೋಶಗಳು ಮಾಮೂಲಿ ಸೌರಕೋಶಗಳಿಗಿಂತ ಹೆಚ್ಚು ದಕ್ಷವಾಗಿರುತ್ತವೆ.ಈ ನಿಟ್ಟಿನಲ್ಲಿ ಆರಂಭಿಕ ಯಶಸ್ಸು ಲಭಿಸಿದೆ ಎಂದು ಸಂಶೋಧಕರು ಪ್ರಕಟಿಸಿದ್ದಾರೆ.<br />-------------------------------------------------<br /><span style="font-weight: bold;">ಸಚಿನ್ ಟ್ವಿಟರಿನಲ್ಲಿ</span><br /><a href="http://4.bp.blogspot.com/_PU7BmR35lao/S-dMXAjGDlI/AAAAAAAABSU/eyOPDpVii48/s1600/sachin.bmp"><img alt="" border="0" id="BLOGGER_PHOTO_ID_5469424230632656466" src="http://4.bp.blogspot.com/_PU7BmR35lao/S-dMXAjGDlI/AAAAAAAABSU/eyOPDpVii48/s400/sachin.bmp" style="float: left; margin: 0pt 10px 10px 0pt; cursor: pointer; width: 400px; height: 195px;" /></a><br />ಸಚಿನ್ ತೆಂಡೂಲ್ಕರ್ ಇದೀಗ ಟ್ವಿಟರ್ ಖಾತೆ ತೆರೆದು,ತಮ್ಮ ಅನಿಸಿಕೆಗಳನ್ನು ತಮ್ಮ ಅಭಿಮಾನಗಳ ಜತೆ ಹಂಚಿಕೊಳ್ಳುತ್ತಿದ್ದಾರೆ.ಖಾತೆ ತೆರೆದ ಕೆಲವೇ ದಿನಗಳಲ್ಲಿ ಸಚಿನ್ ಹಿಂಬಾಲಕರ ಸಂಖ್ಯೆ ಎರಡುಲಕ್ಷ ದಾಟಿದೆ.ತಮ್ಮ ಸಂಗೀತ ಪ್ರೇಮದ ಬಗ್ಗೆ,ಆಶಾ,ಲತಾರವರ ಹಾಡುಗಳನ್ನು ಆಲಿಸುವ ತಮ್ಮ ಹವ್ಯಾಸದ ಬಗ್ಗೆ ಟ್ವಿಟರ್ ಸಂದೇಶದಲ್ಲಿ ಸಚಿನ್ ಹೇಳಿಕೊಂಡಿದ್ದಾರೆ.www.twitter.com/sachin_rtನಲ್ಲಿ ಇವರ ಪುಟವನ್ನು ನೋಡಲು ಸಾಧ್ಯ.<br />ಇಂಡಿಯಾ ಪೋಸ್ಟ್ ಟ್ವಿಟರ್‌ನಲ್ಲಿ ಖಾತೆ ತೆರೆದ ಮೊದಲ ಸರಕಾರಿ ಸ್ವಾಮ್ಯದ ಸಂಸ್ಥೆಯಾಗಿದೆ.http://twitter.com/PostOfficeIndia ವಿಳಾಸದಲ್ಲಿ ಇದು ಲಭ್ಯ.ಹೊಸ ಅಂಚೆಚೀಟಿಗಳ ಬಗ್ಗೆ ಮಾಹಿತಿಯು ಇಲ್ಲಿ ಲಭ್ಯವಾಗಲಿರುವುದರಿಂದ ಅಂಚೆ ಚೀಟಿ ಸಂಗ್ರಾಹಕರಿಗಿದು ಉಪಯುಕ್ತತಾಣವಾಗಬಹುದು.ಅದೇ ರೀತಿ ನೋಂದಾಯಿತ ಅಂಚೆಯ ಬಟವಾಡೆ ಬಗ್ಗೆ ತಿಳಿಯಲೂ ಟ್ವಿಟರ್ ಖಾತೆ ಉಪಯೋಗಿಸುವ ಯೋಚನೆ ಸಂಸ್ಥೆಯದ್ದಾಗಿದೆ.ಎರಡು ತಿಂಗಳಲ್ಲಿ ಇಂಡಿಯಾ ಪೊಸ್ಟ್ ಹಿಂಬಾಲಕರ ಸಂಖ್ಯೆ ಎರಡು ನೂರು ದಾಟಿದೆ.<br />------------------------------------------------------------<br /><span style="font-weight: bold;">ಕಳೆದವಸ್ತು ಸಿಕ್ಕಿದೆ!</span><br />ಪಿ ಐ ಇ ಸಾಫ್ಟ್‌ವೇರ್ ಕಂಪೆನಿಯು ವಿನೂತನ ಸೇವೆಯೊಂದನ್ನು ಆರಂಭಿಸಿ,ಯಾರಾದರೂ ತಮ್ಮ ಕೀಲಿಕೈ,ಮೊಬೈಲ್,ಬ್ರೀಫ್‌ಕೇಸ್ ಅಂತಹ ವಸ್ತುಗಳನ್ನು ಕಳೆದುಕೊಂಡಾಗ,ಅವನ್ನು ಹಿಂದೆ ಪಡೆಯುವ ಸಾಧ್ಯತೆಯನ್ನು ಹೆಚ್ಚಿಸಿದ್ದಾರೆ.ಕೀಲಿಕೈ,ಬ್ರೀಫ್‌ಕೇಸ್ ಇಂತವು ಸಿಕ್ಕಿದರೂ,ಅದನ್ನು ಕಳೆದುಕೊಂಡವರಿಗೆ ಮುಟ್ಟಿಸಲು,ಅದು ಯಾರದು ಎಂದು ಪತ್ತೆ ಹಚ್ಚಲು ಸಾಧ್ಯವಾಗದೆ,ಅನಿವಾರ್ಯವಾಗಿ,ಸುಮ್ಮನಿರುವ ವ್ಯಕ್ತಿಗಳಿಗೆ ನೆರವಾಗುವ ಸೇವೆ ಇನ್ನು ಮುಂದೆ ದೊರಕಲಿದೆ.ಅಂತರ್ಜಾಲ ಮತ್ತು ಮೊಬೈಲ್ ಮೂಲಕವೂ ಈ ಸೇವೆಗೆ ನೋಂದಾವಣೆ ಮಾಡಿಕೊಳ್ಳಬಹುದಾಗಿದೆ.ತೊಂಭತ್ತೊಂಭತ್ತು ರೂಪಾಯಿ ನೀಡಿ,ತಮ್ಮ ವಸ್ತುಗಳನ್ನು ಯಾರೂ ನೋಂದಾಯಿಸಿಕೊಳ್ಳಬಹುದು.ನೋಂದಾಯಿಸಿದ ವಸ್ತುವಿಗೆ ಒಂದು ವಿಶಿಷ್ಠ ಗುರುತು ಸಂಖ್ಯೆಯನ್ನು ಕಂಪೆನಿಯು ನೀಡುತ್ತದೆ.ಇದನ್ನು ವಸ್ತುವಿಗೆ ಸ್ಟಿಕರ್ ತಗುಲಿಸಿ,ಬರೆದಿಡುವುದು ಗ್ರಾಹಕನ ಜವಾಬ್ದಾರಿ.ಯಾವುದೇ ವಸ್ತು ಕಳೆದದ್ದು ಸಿಕ್ಕಿದಾಗ,ವಸ್ತುವಿನ ಗುರುತು ಸಂಖ್ಯೆ ಹೇಳಿ,ಸಿಕ್ಕಿದವರು ಕಂಪೆನಿಯ ಕಚೇರಿಯನ್ನು ಸಂಪರ್ಕಿಸಿದರೆ,ಅದನ್ನು ಸಂಬಂಧಿಸಿದವರಿಗೆ ಕೊರಿಯರ್ ಮೂಲಕ ಮುಟ್ಟಿಸುವ ಹೊಣೆಯನ್ನು ಕಂಪೆನಿ ಹೊರುತ್ತದೆ.ಇದಕ್ಕಾಗಿ ಇಂಡಿಯಾ ಪೋಸ್ಟ್ ಸೇರಿ ಕೆಲವು ಕೊರಿಯರ್ ಕಂಪೆನಿಗಳ ಜತೆ ಒಪ್ಪಂದ ಏರ್ಪಟ್ಟಿದೆ.ಕಂಪೆನಿಯು ವಸ್ತುವನ್ನು ಮರಳಿಸಿ,ಔದಾರ್ಯ ಮೆರೆದವರಿಗೆ ಬಹುಮಾನ ಬೇರೆ ನೀಡುತ್ತದೆ.ಅಂಚೆ,ದೂರವಾಣಿ ಮತ್ತು ಅಂತರ್ಜಾಲ ಮೂಲಕ ಸೇವೆ ಲಭ್ಯವಾಗಲಿದೆ.ಮೊದಲ ಹಂತದಲ್ಲಿ ವಿಶಾಖಪಟ್ಟಣದಲ್ಲಿ ಸೇವೆಯನ್ನು ಪ್ರಾಯೋಗಿಕವಾಗಿ ಆರ‍ಂಭಿಸಲಾಗಿದೆ.<br />-------------------------------------------------<br /><span style="font-weight: bold;">ತಮಿಳು ಅಂತರ್ಜಾಲ ವಿಳಾಸ ಇನ್ನು ಸಾಧ್ಯ!</span><br />ಅಂತರ್ಜಾಲ ವಿಳಾಸಗಳನ್ನು ಸ್ಥಳೀಯ ಭಾಷೆಗಳಲ್ಲಿ ನೀಡುವುದು ಸಾಧ್ಯವಾಗುವ ಮೂಲಕ, ಜಗದಗಲ ಹಬ್ಬಿದ ಕಂಪ್ಯೂಟರ್ ಜಾಲವೆಂಬ ಅಂತರ್ಜಾಲದ ಹೆಗ್ಗಳಿಕೆಗೆ ಹೊಸ ಮೆರುಗು ಬಂದಿದೆ.ಮೊದಲ ಲ್ಯಾಟಿನೇತರ ಭಾಷೆಯ ಲಿಪಿಯನ್ನು ಬಳಸಿದ ಅಂತರ್ಜಾಲ ವಿಳಾಸ ಎನ್ನುವ ಹೆಗ್ಗಳಿಕೆಗೆ ಅರಬ್ಬೀ ಭಾಷೆಗೆ ಹೋಗಿದೆ.ಅರಬ್ಬೀ ಭಾಷೆಯನ್ನು ಬಲದಿಂದ ಎಡಕ್ಕೆ ಬರೆಯುವುದು ಸಂಪ್ರದಾಯ ತಾನೇ?ಅಂತರ್ಜಾಲ ವಿಳಾಸ ಬರೆವಾಗಲೂ ಅದೇ ಸಂಪ್ರದಾಯ ಪಾಲಿಸಲಾಗಿದೆ.ಸುಮಾರು ಇಪ್ಪತ್ತು ದೇಶಗಳು ತಮ್ಮ ಭಾಷೆಯಲ್ಲಿ ವೆಬ್ ವಿಳಾಸ ನೀಡುವ ಸೌಕರ್ಯಕ್ಕಾಗಿ Internet Corporation for Assigned Names and Numbers (Icann)ನ್ನು ಕೋರಿದ್ದುವು.ಇದಕ್ಕೆ ICANN ತಾತ್ವಿಕ ಒಪ್ಪಿಗೆಯನ್ನೂ ನೀಡಿತ್ತು.<br />ಅಂತರ್ಜಾಲ ವಿಳಾಸದ ಅಂತ್ಯಭಾಗದಲ್ಲಿ ಕಾಣಿಸಿಕೊಳ್ಳುವ .com,.in ಮುಂತಾದ ಅಂತ್ಯಪದಗಳೂ ಈಗ ಸ್ಥಳೀಯ ಭಾಷೆಯಲ್ಲಿರಬಹುದು.ಲ್ಯಾಟಿನೇತರ ಅಂತರ್ಜಾಲ ವಿಳಾಸ ಹೊಂದಿದ ಮೊದಲ ವಿಳಾಸವನ್ನು ಹೊಂದಿದ ತಾಣ ಈಜಿಪ್ಟಿನ ಸಂಪರ್ಕ ಸಚಿವಾಲಯದ್ದು.ತಮಿಳು,ಹಿಂದಿಯೂ ಸೇರಿ ಕೆಲವು ಭಾರತೀಯ ಭಾಷೆಗಳ ವಿಳಾಸವನ್ನು ನೀಡುವ ಪ್ರಸ್ತಾವಕ್ಕೆ ICANN ಅಂಗೀಕಾರ ನೀಡಿದೆ.ಚೈನೀಸ್,ರಶ್ಯನ್ ಮುಂತಾದ ಭಾಷೆಗಳ ಅಂತರ್ಜಾಲ ವಿಳಾಸ ಈಗಾಗಲೇ ಇವೆಯಾದರೂ,ಅದು ICANN ಅಂಗೀಕಾರದ ಮೂಲಕ ಅಂತಾರ್ರಾಷ್ಟ್ರೀಯ ಮಾನ್ಯತೆ ಗಳಿಸದೆ,ತಮ್ಮಷ್ಟಕ್ಕೆ ಮಾಡಿಕೊಂಡ ವ್ಯವಸ್ಥೆಗಳಾಗಿದ್ದುವು.<br />-----------------------------------------------------------<br /><span style="font-weight: bold;">ಲಿಪ್ಯಂತರ ಸೇವೆ ಒದಗಿಸುವ ಮತ್ತೊಂದು ತಾಣ</span><br />ಒಂದು ಭಾಷೆಯ ಲಿಪಿಯಲ್ಲಿ ಬರೆದ ಪದಗಳನ್ನು ಇನ್ನೊಂದು ಭಾಷೆಯ ಲಿಪಿಗೆ ಪರಿವರ್ತಿಸುವ ಗೂಗಲ್ ಸೇವೆಯ ಬಗ್ಗೆ ಕಳೆದವಾರದ "ನಿಸ್ತಂತು ಸಂಸಾರ" ಅಂಕಣದಲ್ಲಿ ಪ್ರಸ್ತಾವಿಸಲಾಗಿತ್ತು.ಅದನ್ನೋದಿದ ಓದುಗ ಮಂಗಳೂರಿನ ಐಟಿ ಉದ್ಯೋಗಿ ವಾಸುದೇವ ಕಾಮತ್ ಅವರು ಇಂತಹ ಸೇವೆಯು http://www.smc.org.in/silpa/Transliterate ತಾಣದಲ್ಲಿ ಹಿಂದೆಯೇ ಲಭ್ಯವಿತ್ತು ಎಂದು ತಿಳಿಸಿದ್ದಾರೆ.SILPAದಲ್ಲಿ ಈ ಲಿಪ್ಯಂತರ ಬದಲಾವಣೆಯು ಹಲವು ಭಾರತೀಯ ಭಾಷೆಗಳಲ್ಲೂ ಲಭ್ಯವಿವೆ.<br /><a href="http://www.udayavani.com/epaper/ViewPDf.aspx?Id=40208"><span style="font-weight: bold;">udayavani</span></a><br /><span style="font-weight: bold;">*ಅಶೋಕ್‌ಕುಮಾರ್ ಎ</span>
</body>
</html>