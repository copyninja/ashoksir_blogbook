
<html>
<body>
<h1>ಅಂತರ್ಜಾಲಕ್ಕೆ ಅಡಿಯಿರಿಸಿದ "ಅಡಿಕೆ ಪತ್ರಿಕೆ"</h1>
<b>ಅಂತರ್ಜಾಲಕ್ಕೆ ಅಡಿಯಿರಿಸಿದ "ಅಡಿಕೆ ಪತ್ರಿಕೆ"</b><br />
<div class="separator" style="clear: both; text-align: center;"><a href="http://3.bp.blogspot.com/_PU7BmR35lao/SvdbtIx5k5I/AAAAAAAABEM/gODYiz1hkRs/s1600-h/adike.bmp" style="clear: left; float: left; margin-bottom: 1em; margin-right: 1em;"><img border="0" src="http://3.bp.blogspot.com/_PU7BmR35lao/SvdbtIx5k5I/AAAAAAAABEM/gODYiz1hkRs/s320/adike.bmp" /></a><br />
</div><br />
<br />
ಅಡಿಕೆ ಪತ್ರಿಕೆಯೂ ರಾಜ್ಯೋತ್ಸವದ ದಿನದಿಂದ ಅಂತರ್ಜಾಲ ತಾಣದಲ್ಲಿ&nbsp; www.adikepatrike.com&nbsp; ಎಂಬ ವಿಳಾಸದಲ್ಲಿ ಲಭ್ಯವಿದೆ.ಪತ್ರಿಕೆಯ ಹಳೆ ಸಂಚಿಕೆಗಳ ಪಿಡಿಎಫ್ ಪ್ರತಿಗಳು ಡೌನ್‌ಲೋಡಿಗೆ ಲಭ್ಯವಿರುವುದು ತಾಣದ ವಿಶೇಷತೆ.ಮುಂದೆ ಪತ್ರಿಕೆಗೆ ಆನ್‌ಲೈನ್ ಚಂದಾದಾರರಾಗುವ ಅವಕಾಶವೂ ಸಿಗಲಿದೆ.ಕೃಷಿಕರ ಅನುಭವವನ್ನು ಪರಸ್ಪರ ಹಂಚಿಕೊಳ್ಳಲು ಅನುಕೂಲ ಕಲ್ಪಿಸಿದ್ದ ಅಡಿಕೆ ಪತ್ರಿಕೆ ಮುದ್ರಿತ ಪತ್ರಿಕೆಯ ವ್ಯಾಪ್ತಿಯಿಂದ ಹೊರಬಂದು ತನ್ನ ಕ್ಷೇತ್ರವನ್ನು ವಿಸ್ತಾರಗೊಳಿಸಿಕೊಂಡಿರುವುದು,ಉತ್ತಮ ಬೆಳವಣಿಗೆ.<br />
ಕೃಷಿಸಂಪದವೆಂಬ ಇನ್ನೊಂದು ಇ-ಪತ್ರಿಕೆಯೂ ಪ್ರಕಾಶನ ಆರ‍ಂಭಿಸಿದ್ದು,ಇದೀಗ ಎರಡನೇ ಸಂಚಿಕೆಯೂ ಬಿಡುಗಡೆಯಾಗಿದೆ.http://krushi.sampada.net ವಿಳಾಸದಲ್ಲಿ ಇದು ಲಭ್ಯವಿದೆ.ಅಡ್ಡೂರು ಕೃಷ್ಣರಾವ್ ಅವರ ಸಂಪಾದಕತ್ವದ ಹೊಸ ಇ-ಪತ್ರಿಕೆಯ ಮೊದಲ ಸಂಚಿಕೆ ಹನ್ನೆರಡುಸಾವಿರಕ್ಕೂ ಹೆಚ್ಚು ಸಲ ಅಂತರ್ಜಾಲದಿಂದ ಡೌನ್‌ಲೋಡ್ ಆಗಿದೆ.ಕೃಷಿ ಪತ್ರಿಕೆಗಳಿಗೆ ಆನ್‌ಲೈನ್ ಓದುಗರು ಇರುವುದು ಅಚ್ಚರಿ ಹುಟ್ಟಿಸುವ ಸಂಗತಿ.<br />
-------------------------------------------------------------------------------------------------<br />
<b>ಶೈಕ್ಷಣಿಕ ಸಂಸ್ಥೆಗಳು-ಕಂಪೆನಿಗಳ ನಡುವೆ ಹೆಚ್ಚುತ್ತಿರುವ ಬಾಂಧವ್ಯ</b><br />
ಭಾರತದಲ್ಲಿ ಶೈಕ್ಷಣಿಕ ಸಂಸ್ಥೆಗಳು ಮತ್ತು ಕಂಪೆನಿಗಳ ನಡುವೆ ಹೆಚ್ಚಿನ ಸಂವಹನ ಇಲ್ಲ.ಅವುಗಳು ಪ್ರತ್ಯೇಕವಾಗಿ ಕೆಲಸ ಮಾಡಿರುವುದರಿಂದ ನಮ್ಮ ಪದವೀಧರ ವಿದ್ಯಾರ್ಥಿಗಳು ಪಡೆದ ತರಬೇತಿ, ಕೆಲಸದಲ್ಲಿ ಉಪಯೋಗವಾಗದಿರುವುದೂ ಇದೆ. ನಿಧಾನವಾಗಿಯಾದರೂ ಸಂಸ್ಥೆಗಳ ನಡುವೆ ಸಂಪರ್ಕ ಹೆಚ್ಚುತ್ತಿದ್ದು,ವಿದ್ಯಾರ್ಥಿಗಳಿಗಾಗಿ ಕಂಪೆನಿಗಳು ನಡೆಸುತ್ತಿರುವ ಸ್ಪರ್ಧೆಗಳ ಸಂಖ್ಯೆ ಹೆಚ್ಚುತ್ತಿರುವುದು ಕಂದುಬಂದಿದೆ.ಇನ್ಫೋಸಿಸ್ ಕಂಪೆನಿಯು "ಕ್ಯಾಂಪಸ್ ಕನೆಕ್ಟ್" ಎಂಬ ಕಾರ್ಯಕ್ರಮದ ಮೂಲಕ ವಿದ್ಯಾರ್ಥಿಗಳನ್ನು ಐಟಿ ಕಂಪೆನಿಗಳಲ್ಲಿ ಕೆಲಸ ಮಾಡಲು ತಯಾರುಗೊಳಿಸಲು ಪ್ರಯತ್ನಿಸುತ್ತಿದೆ.ಇನ್ಫೋಸಿಸ್, ಇದೀಗ ತಾನೇ ಏಸ್ಪಿರೇಶನ್-2020 ಎಂಬ ಪ್ರೊಗ್ರಾಮಿಂಗ್ ಸ್ಪರ್ಧೆಯನ್ನು ಹಮ್ಮಿಕೊಂಡಿದೆ.ಐಬಿಎಂ ಕಂಪೆನಿಯು ವಿದ್ಯಾರ್ಥಿಗಳಿಗಾಗಿ ಪ್ರಾಜೆಕ್ಟ್ ಅಭಿವೃದ್ಧಿ ನಡೆಸುವ ಸ್ಪರ್ಧೆಯನ್ನು ಆಯೋಜಿಸಿದ್ದು,ತಂತ್ರಾಂಶ ಅಭಿವೃದ್ಧಿಗೆ ಸಹಾಯ,ಸಾಧನಗಳನ್ನು ಒದಗಿಸುತ್ತಿದ್ದು,ಸ್ಪರ್ಧೆಯನ್ನು "ದ ಗ್ರೇಟ್ ಮೈಂಡ್ ಚ್ಯಾಲೆಂಜ್" ಎಂಬ ಹೆಸರಿನಿಂದ ಕರೆದಿದೆ.ಅತ್ತ ಇಂಟೆಲ್ ಎಂಬೆಡೆಡ್ ವ್ಯವಸ್ಥೆಗಳ ಮೇಲಿನ "ಎಂಬೆಡ್ಡೆಡ್ ಚ್ಯಾಲೆಂಜ್" ಎಂಬ ಸ್ಪರ್ಧೆಯನ್ನು ನಡೆಸುತ್ತಿದ್ದು,ವಿದ್ಯಾರ್ಥಿಗಳು ಈ ವ್ಯವಸ್ಥೆಯಲ್ಲಿ ಅಳವಡಿಸಬಹುದಾದ ವಿನೂತನ ಸವಾಲುಗಳನ್ನು ಒಡ್ಡಲು ಆಹ್ವಾನಿಸಿದೆ.ಮೈಕ್ರೋಸಾಫ್ಟ್ ಕಂಪೆನಿಯು ಇಮ್ಯಾಜಿನ್ ಕಪ್-2010 ಎಂಬ ಸ್ಪರ್ಧೆಯ ಮೂಲಕ ವಿದ್ಯಾರ್ಥಿಗಳಿಂದ ಹೊಸ ಆಲೋಚನೆಗಳನ್ನು ಸ್ವಾಗತಿಸಿದೆ.ಹ್ಯುಲೆಟ್-ಪ್ಯಕರ್ಡ್ ಕಂಪೆನಿಯಾದರೋ "ಟಚ್ ದ್ ಫ್ಯೂಚರ್" ಸ್ಪರ್ಧೆಯ ಮೂಲಕ,ತಾನೊಡ್ಡುವ ಸವಾಲುಗಳಿಗೆ ವಿದ್ಯಾರ್ಥಿಗಳು ತಮ್ಮ ಪರಿಹಾರವನ್ನು ವಿಡಿಯೋ ಮೂಲಕ ಕಳಿಸಲು ಆಹ್ವಾನ ನೀಡಿದೆ.<br />
ಟಿಸಿಎಸ್,ಇಎಂಸಿ,ಮೈಕ್ರೋಸಾಪ್ಟ್,ಆಲ್ಟೇರಾ,ಐಬಿಎಂ,ಕ್ಸೈಲಿಂಕ್ಸ್ ಇವುಗಳೆಲ್ಲಾ, ಶೈಕ್ಷಣಿಕ ಸಂಸ್ಥೆಗಳ ಜತೆ ಹೊಂದಾಣಿಕೆಗಳನ್ನು ಮಾಡಿಕೊಂಡು,ತಮ್ಮ ತಂತ್ರಾಂಶಗಳನ್ನು ವಿದ್ಯಾಸಂಸ್ಥೆಗಳಿಗೆ ಇಳಿಸಿದ ದರಗಳಲ್ಲಿ ಅಥವಾ ಉಚಿತವಾಗಿ ನೀಡಿ,ವಿದ್ಯಾರ್ಥಿಗಳಿಗೆ ಸರ್ಟಿಫಿಕೇಶನ್ ಪರೀಕ್ಷೆಗಳನ್ನು ನಡೆಸುವಂತಹ ಚಟುವಟಿಕೆಗಳಿಗೆ ಮುಂದಾಗಿವೆ.ವಿಪ್ರೋ ಕಂಪೆನಿಯು ಇವೆಲ್ಲವುಗಳಿಗಿಂತ ಭಿನ್ನವಾದ,ಶಿಕ್ಷಕ ತರಬೇತಿ ಕಡೆ ಗಮನ ಕೊಟ್ಟಿದ್ದು,ವಿದ್ಯಾರ್ಥಿಗಳಿಗೆ ಚಟುವಟಿಕೆಗಳ ಮೂಲಕ ಕಲಿಕೆಯ ವಾತಾವರಣ ಸೃಷ್ಟಿಸುವ ಮಿಶನ್10ಎಕ್ಸ್ ಕಾರ್ಯಕ್ರಮದ ಮೂಲಕ ಹೊಸ ಹಾದಿ ಹಿಡಿದಿದೆ.ಆದರೆ ಪ್ರಯೋಗಾಲಯಗಳನ್ನೇ ಕಂಪೆನಿಗಳು ಪ್ರಾಯೋಜಿಸುವಂತಹ ದೊಡ್ಡ ಮಟ್ಟದ ಸಹಕಾರಕ್ಕಿನ್ನೂ ಕಂಪೆನಿಗಳು ಮನಮಾಡಿಲ್ಲ.<br />
------------------------------------------------------------------------------------------------------------<br />
<b>ಆಗಸಕ್ಕೆ ಏಣಿ ಏರಿಸುವ ಸ್ಪರ್ಧೆ!</b><br />
ಆಕಾಶದಿಂದ ನೇತಾಡುತ್ತಿರುವ ಹಗ್ಗವನ್ನು ಅತಿವೇಗದಲ್ಲಿ ಏರುವ ಸಾಧನವನ್ನು ಅನ್ವೇಷಿಸುವ ಸವಾಲೊಡ್ಡಿ,ನಾಸಾ ಸ್ಪರ್ಧೆಯನ್ನು ಆಯೋಜಿಸಿದೆ.ಇದರಲ್ಲಿ ಗೆದ್ದವರಿಗೆ ಬಹುಮಾನ ಎರಡು ದಶಲಕ್ಷ ಡಾಲರುಗಳು.ನ್ಯೂಯಾರ್ಕಿನ ಲೇಸರ್‌ಮೋಟಿವ್ ಕಂಪೆನಿಯ ಸಾಧನವು ಪ್ರತಿಸೆಕೆಂಡಿಗೆ ಹದಿಮೂರು ಕಿಲೋಮೀಟರ್ ವೇಗದಲ್ಲಿ,ಹೆಲಿಕಾಪ್ಟರ್‌ನಿಂದ ನೇತಾಡುತ್ತಿರುವ ಹಗ್ಗವೊಂದನ್ನು ಏರುವ ಮೂಲಕ ಇದುವರೆಗಿನ ಅತಿವೇಗದ ಸಾಧನವೆಂಬ ಹೆಗ್ಗಳಿಕೆಗೆ ಪಾತ್ರವಾಗಿದೆ.ಬಾಹ್ಯಾಕಾಶಕ್ಕೆ ರಾಕೆಟ್ ಮೂಲಕವಲ್ಲದೆ ಇನ್ಯಾವುದಾದರೂ ಸಾಧನದ ಮೂಲಕ ಲಗ್ಗೆ ಹಾಕುವ ಕತೆಗಳಿಂದ ಸ್ಫೂರ್ತಿ ಪಡೆದು,ಈ ಸ್ಪರ್ಧೆಯು ನಡೆದಿದೆ. ಬಾಹ್ಯಾಕಾಶದ ಭೂಸ್ಥಿರ ಕಕ್ಷೆಯಲ್ಲಿ ತಿರುಗುತ್ತಿರುವ ಉಪಗ್ರಹದಿಂದ ಇಳಿಬಿಟ್ಟಿರುವ ದೃಡವಾದ ಹಗ್ಗದಿಂದ ಸಾಧನವನ್ನು ಉಪಯೋಗಿಸಿ,ಮೇಲೇರುವುದು ಮುಂದೆ ನಿಜವಾಗುವುದು ಎಂಬುದು ನಾಸಾ ಕನಸು.<br />
-------------------------------------------------------------------<br />
<b>ಮಗುವಿನ ಅಳು ಯಾತಕ್ಕೆ?</b><br />
<div class="separator" style="clear: both; text-align: center;"><a href="http://2.bp.blogspot.com/_PU7BmR35lao/Svdca9pptsI/AAAAAAAABEU/z2dFTI7KXps/s1600-h/Baby_Crying_iPhone_091106_mn.jpg" style="clear: left; float: left; margin-bottom: 1em; margin-right: 1em;"><img border="0" src="http://2.bp.blogspot.com/_PU7BmR35lao/Svdca9pptsI/AAAAAAAABEU/z2dFTI7KXps/s640/Baby_Crying_iPhone_091106_mn.jpg" /></a><br />
</div>ಮಗು ಅಳುತ್ತಿರುವುದು ಹಸಿವೆಯಿಂದಲೇ,ನೋವಿನಿಂದಲೇ,ಉದಾಸೀನವಾಗಿಯೇ,ಬೇಸತ್ತೇ ಎಂದು ವಿಶ್ಲೇಷಿಸಿ,ಕಂಡುಕೊಳ್ಳುವ ಐಫೋನ್ ತಂತ್ರಾಂಶವನ್ನು ಅಭಿವೃದ್ಧಿ ಪಡಿಸಲಾಗಿದೆ.ಬಾರ್ಸಿಲೋನಾದ ಬಿಲೂಪ್ ಟೆಕ್ನಾಲಜಿಯು ಅಭಿವೃದ್ಧಿಸಿಪಡಿಸಿದ ಈ ವಿಶ್ಲೇಷಣಾ ತಂತ್ರ,ಬಹುತೇಕ ಸಂದರ್ಭಗಳಲ್ಲಿ ಸರಿಯಾಗಿರುತ್ತದೆ ಎಂದು ಕಂಪೆನಿಯು ಹೇಳಿಕೊಂಡಿದೆ. ಮಗುವಿನ ಅಳುವಿನ ಗುಟ್ಟನ್ನು ಪತ್ತೆ ಹಚ್ಚಲು. ಕೇವಲ ಹತ್ತೇ ಸೆಕೆಂಡುಗಳ ಕಾಲಾವಧಿಯು ಸಾಕಾಗುತ್ತದೆ.ವಿಶ್ಲೇಷಣೆ ನಡೆಸಿದೊಡನೆ,ಹೆತ್ತವರಿಗೆ ಐಫೋನ್‌ನಲ್ಲಿ ಸಲಹೆಯು ಪ್ರದರ್ಶಿತವಾಗುತ್ತದೆ.ಈ ತಂತ್ರಾಂಶಕ್ಕೆ ಸದ್ಯ ಹತ್ತು ಡಾಲರು ಬೆಲೆಯಿದ್ದು,ಕೆಲದಿನಗಳ ನಂತರ ಬೆಲೆ ಮೂರು ಪಟ್ಟು ಹೆಚ್ಚಾಗಲಿದೆ.ಐಫೋನಿನ ತಂತ್ರಾಂಶಗಳು ಐಸ್ಟೋರ್ಸ್ ಎನ್ನುವ ಆನ್‌ಲೈನ್ ಅಂಗಡಿಗಳಲ್ಲಿ ಲಭ್ಯವಿವೆ.<br />
-------------------------------------------------------------------------------------------------<br />
<b>ಗುಟ್ಟು ರಟ್ಟು ಮಾಡದ ಅನುವಾದಕ</b><br />
ಕನ್ನಡಕದಂತೆ&nbsp; ಧರಿಸಬಲ್ಲ ಅನುವಾದಕವನ್ನು ಎನ್.ಇ.ಸಿ. ಕಂಪೆನಿಯು ತಯಾರಿಸಿದೆ.ಇದರಲ್ಲಿ ಸಂಭಾಷಣೆಯಲ್ಲಿ ತೊಡಗಿರುವವರ ಧ್ವನಿಯನ್ನು ಸೆರೆ ಹಿಡಿದು,ಅದನ್ನು ಲಿಪ್ಯಂತರ ಮಾಡಿ,ಮತ್ತೆ ಧ್ವನಿಯನ್ನು ಹೊರಡಿಸುವ ತಂತ್ರಾಂಶ ಬಳಸಿ,ಅನುವಾದ ಮಾಡಿಸಿ ಅದನ್ನು ಕಿವಿಯ ಬಳಿ ಇಟ್ಟ ಇಯರ್‌ಫೋನಿನಲ್ಲಿ ಧ್ವನಿ ಹೊರಡಿಸಲಾಗುತ್ತದೆ.ಕಣ್ಣಿನ ಬಳಿಯಿಟ್ಟ ತೆರೆಯ ಮೂಲಕ,ಬರಹವನ್ನು ಕಣ್ಣಿನ ರೆಟಿನಾದ ಮೇಲೆ ಮೂಡಿಸುವ ಸೌಕರ್ಯವೂ ಇದೆ.ಮಾರಾಟ ಪ್ರತಿನಿಧಿಗಳು,ಗ್ರಾಹಕರ ಜತೆ ಮಾತನಾಡುವಾಗ,ಸಹಾಯ ಮಾಡುವುದು ಈ ವ್ಯವಸ್ಥೆಯ ಉದ್ದೇಶ.ಗುಟ್ಟು ಕಾಪಾಡಬೇಕಾದ ಸಂದರ್ಭಗಳಲ್ಲೂ ಇಂತಹ ಅನುವಾದಕ ಬಳಸುವುದೇ ಒಳಿತು.ಗ್ರಾಹಕನ ಖರೀದಿಯ ಅಭ್ಯಾಸಗಳ ಬಗ್ಗೆ ಮಾಹಿತಿಯಿದ್ದರೆ,ಅದನ್ನು ಕಣ್ಣಿನ ಬಳಿ ಪ್ರದರ್ಶಿಸಿ,ಮಾರಾಟ ಪ್ರತಿನಿಧಿಗೆ ಸಹಾಯ ಮಾಡುವ ಇರಾದೆಯೂ ಇದೆ.<br />
-----------------------------------------------------------------------------------<br />
<b>ಗೂಗಲ್ ಡ್ಯಾಶ್‌ಬೋರ್ಡ್</b><br />
ಗೂಗಲ್ ತನ್ನ ಬಳಕೆದಾರನ ಬಗ್ಗೆ ಸಂಗ್ರಹಿಸಿರುವ ಸಕಲ ಮಾಹಿತಿಯನ್ನೂ,ಒಂದೇ ಕಡೆ ಒದಗಿಸುವ ವ್ಯವಸ್ಥೆಯೇ ಗೂಗಲ್ ಡ್ಯಾಶ್‌ಬೋರ್ಡ್.ಮಿಂಚಂಚೆ ಖಾತೆ ವಿಳಾಸ,ಗೂಗಲ್ ಮೂಲಕ ತೆರೆದಿರುವ ಕಡತಗಳ ವಿವರಗಳು,ಬ್ಲಾಗ್ ವಿವರಗಳು,ಕಾರ್ಯಕ್ರಮ ವಿವರಗಳಿರುವ ವ್ಯಕ್ತಿಯ ಕ್ಯಾಲೆಂಡರ್ ಹೀಗೆ ಗೂಗಲ್ ವ್ಯಕ್ತಿಯ ಬಗ್ಗೆ ಇಟ್ಟಿರುವ ಸಕಲ ಮಾಹಿತಿಯನ್ನೂ ಒಂದೇ ಕಡೆ ಒದಗಿಸುವ ವಿನೂತನ ಸೇವೆಯ ಹೆಸರೇ ಗೂಗಲ್ ಡ್ಯಾಶ‌ಬೋರ್ಡ್.<br />
<br />
<a href="http://www.udayavani.com/epaper/ViewPDf.aspx?Id=19895"><b>udayavani</b></a><br />
*ಅಶೋಕ್‌ಕುಮಾರ್ ಎ
</body>
</html>