
<html>
<body>
<h1>ಅಂತರ್ಜಾಲ-ಟಿವಿ ಬೆಸೆಯುವ ಯತ್ನ</h1>
<span style="font-weight: bold;">ಅಂತರ್ಜಾಲ-ಟಿವಿ ಬೆಸೆಯುವ ಯತ್ನ</span><br />ಅಂತರ್ಜಾಲವನ್ನು ಟಿವಿಯ ಮೂಲಕವೂ ಲಭ್ಯವಾಗಿಸಿ,ಅಂತರ್ಜಾಲ ಬಳಕೆಯನ್ನು ಕುಟುಂಬದ ಸದಸ್ಯರೆಲ್ಲ ಜತೆ ಅನುಭವಿಸಲು ಅವಕಾಶ ನೀಡುವ ಯತ್ನಗಳು ಹೆಚ್ಚುತ್ತಿವೆ.ಸಾಮಾಜಿಕ ನೆಟ್ವರ್ಕಿಂಗ್ ಅಂತರ್ಜಾಲ ತಾಣಗಳಾದ ಫೇಸ್‌ಬುಕ್,ಅರ್ಕುಟ್,ಫ್ಲಿಕರ್ ಮುಂತಾದ ತಾಣಗಳಲ್ಲಿ ಜನರು ತಮ್ಮ ಚಿತ್ರಗಳನ್ನು ತಮ್ಮ ಮಿತ್ರರ ಜತೆ ಹಂಚಿಕೊಳ್ಳುತ್ತಾರೆ.ಟಿವಿಯ ಮೂಲಕವೂ ಜನರು ಈ ತಾಣಗಳನ್ನು ಪ್ರವೇಶಿಸಿ,ಚಿತ್ರಗಳನ್ನು ನೋಡಿ ಆನಂದಿಸಲು ಅವಕಾಶವೀಯಲು ವೆರಿಜೋನ್ ಕಂಪೆನಿಯ ಟಿವಿಯಲ್ಲಿ ಸಾಧ್ಯ.ಅದಲ್ಲದೆ ಜನರು ತಾವು ನೋಡುತ್ತಿರುವ ಟಿವಿ ಕಾರ್ಯಕ್ರಮಗಳ ಬಗ್ಗೆ ಪ್ರತಿಕ್ರಿಯೆಯನ್ನು ಈ ತಾಣಗಳಲ್ಲಿ ವ್ಯಕ್ತಪಡಿಸಿದರೆ,ಅದನ್ನು ಟಿವಿಯ ಮೂಲಕವೂ ನೋಡಬಹುದು.ಸ್ಯಾಮ್‌ಸಂಗ್ ಕಂಪೆನಿಯ ಎಲ್ ಇ ಡಿ ಹೈಡೆಫಿನಿಶನ್ ಟಿವಿಗಳಲ್ಲಿ,ಸ್ಕೈಪ್ ತಂತ್ರಾಂಶವನ್ನು ಅಳವಡಿಸಲಾಗಿದೆ.ಹಾಗಾಗಿ ಸ್ಕೈಪ್ ಬಳಕೆದಾರರು,ಟಿವಿಯ ಮೂಲಕ ಅಂತರ್ಜಾಲ ಫೋನ್ ಕರೆಗಳನ್ನು ಮಾಡಲು ಅವಕಾಶ ಸಿಗುತ್ತದೆ.ಇನ್ನೆರಡು ತಿಂಗಳಲ್ಲಿ ಇಂತಹ ಟಿವಿಗಳು ಮಾರುಕಟ್ಟೆಯಲ್ಲಿ ಲಭ್ಯವಾಗಲಿದೆ.<br />----------------------------------------------<br /><span style="font-weight: bold;">ಮಹಿಳಾ ಬ್ಲಾಗಿಗರಿಲ್ಲಿದ್ದಾರೆ!</span><br />ಮಹಿಳೆಯರು ಅಂತರ್ಜಾಲದಲ್ಲಿ ವೈವಿಧ್ಯಮಯ ವಿಷಯಗಳಲ್ಲಿ ಬ್ಲಾಗಿಸುವುದರಲ್ಲಿ ಹಿಂದೆ ಬಿದ್ದಿಲ್ಲ.ಅಡುಗೆ,ವಿಮರ್ಶೆ,ಕತೆ,ಕವನ ಹೀಗೆ ವೈವಿಧ್ಯಮಯ ವಿಷಯಗಳ ಬಗ್ಗೆ ಮಹಿಳೆಯರು ಬರೆಯುವುದನ್ನು ಕಾಣಬಹುದು.ರಶ್ಮಿಪೈ ಅವರ http://www.anuraaga.blogspot.com,ತೇಜಸ್ವಿನಿ ಹೆಗಡೆಯವರ http://manasa-hegde.blogspot.com,ದಿವ್ಯಾ ಅವರ,http://adadamaatugalu.blogspot.com,ಸುಧಾಕಿರಣರ http://bhoorame.blogspot.com,ವಿನುತಾರhttp://vinuspeaks.blogspot.com,ಸುನಂದಾರhttp://sunandaskitchen.blogspot.com,ಪ್ರತಿಭಾ ಭಟ್‌ರ http://pratibabhat.blogspot.com,http://cookpratiba.blogspot.com,ಜಯಲಕ್ಷ್ಮಿ ಪಾಟೀಲರhttp://antaraala-jayalaxmi.blogspot.com/ರ ಬ್ಲಾಗ್  ಕಡೆ ಮಹಿಳಾದಿನಾಚರಣೆಯಂದು ಕಣ್ಣು ಹಾಯಿಸಬಹುದು.<br />----------------------------------<br /><span style="font-weight: bold;">ಮೈಕ್ರೋಸಾಪ್ಟ್‌ನಿಂದ ಆಂಡ್ರಾಯಿಡ್ ಫೋನ್‌ಗೆ ತಂತ್ರಾಂಶ</span><br />ಮೈಕ್ರೋಸಾಫ್ಟ್ ಕಂಪೆನಿಯು ತನ್ನ ಪ್ರತಿಸ್ಪರ್ಧಿ ಕಂಪೆನಿಗಳಿಗೆ ತಂತ್ರಾಂಶ ಅಭಿವೃದ್ಧಿ ಪಡಿಸುವ ಚಾಳಿಯನ್ನು ಮುಂದುವರಿಸಿದೆ.ಗೂಗಲ್‌ನ ಮೊಬೈಲ್ ಹ್ಯಾಂಡ್‌ಸೆಟ್‌ಗಳ ಕಾರ್ಯಾಚರಣೆ ವ್ಯವಸ್ಥೆಯಾದ ಆಂಡ್ರಾಯಿಡ್‌ಗಾಗಿ ಈ ತಂತ್ರಾಂಶವನ್ನದು ತಯಾರಿಸಿದೆ.ತಂತ್ರಾಂಶ ಬಳಸಿಕೊಂಡು,ಹ್ಯಾಂಡ್‌ಸೆಟ್‌ನ ಕ್ಯಾಮರಾದಿಂದ ತೆಗೆದ ಬಾರ್‌ಕೋಡ್ ಪಟ್ಟಿಯನ್ನು ಓದುವ ಸಾಧನವಾಗಿ ಬಳಸಬಹುದು.ಐಫೋನ್‌ಗಳಿಗೆ ಕೂಡಾ ಈ ರೀತಿಯ ತಂತ್ರಾಂಶವನ್ನದು ಈ ಮೊದಲು ಅಭಿವೃದ್ಧಿ ಪಡಿಸಿತ್ತು.<br />-------------------------------------<br /><span style="font-weight: bold;">ಹಸ್ತವೇ ಕೀಲಿಮಣೆ!</span><br /><br />ನಮ್ಮ ಹಸ್ತವನ್ನೇ ಕೀಲಿಮಣೆಯಾಗಿ ಬಳಸಿ,ಸಾಧನಗಳಾಗಿ ಬಳಸಬಹುದಾದ ತಂತ್ರಜ್ಞಾನವನ್ನು ಅಭಿವೃದ್ಧಿ ಪಡಿಸಲು,ಕಾರ್ನೆಜಿ ಮೆಲ್ಲಾನ್ ವಿಶ್ವವಿದ್ಯಾಲಯದ ಸಂಶೋಧಕರು ಆರಂಭಿಕ ಯಶಸ್ಸು ಕಂಡಿದ್ದಾರೆ.ಮೈಕ್ರೋಸಾಫ್ಟ್ ರಿಸರ್ಚ್ ಜತೆ ವಿವಿಯ ಸಂಶೋಧಕರು ಜಂಟಿಯಾಗಿ ಈ ಬಗ್ಗೆ ಕೆಲಸ ಮಾಡುತ್ತಿದ್ದಾರೆ.ಆಡಿಯೋಪ್ಲೇಯರ್ ಸಾಧನ ಬಳಸುವಾಗ,ಅದರ ಧ್ವನಿಯನ್ನು ಏರಿಳಿಸಲು,ನಿಲ್ಲಿಸಲು,ಪುನರಾರಂಭಿಸಲು ಹೀಗೆ ಕೆಲವು ನಿಯಂತ್ರಣಗಳು ಬೇಕು ತಾನೇ?ನಮ್ಮ ಎಡಬದಿಯ ಹಸ್ತದ ಬೇರೆ ಬೇರೆ ಭಾಗದಲ್ಲಿ ಬಲಗೈಯ ಬೆರಳಿನಿಂದ ತಟ್ಟಿದರೆ,ಅದನ್ನು ಸಾಧನ ಗ್ರಹಿಸಿ,ತಟ್ಟಿದ ಸ್ಥಾನದ ಅನುಸಾರ,ಅಗತ್ಯ ನಿಯಂತ್ರಣ ತೋರುವಂತಿದ್ದರೆ ಎಷ್ಟು ಚೆನ್ನ ಅಲ್ಲವೇ?ಬಳಕೆದಾರನ  ಅಂಗೈಯಿಗೆ ಸಂವೇದಕವನ್ನು ಅಳವಡಿಸಿ,ಬೆರಳಿನಿಂದ ತಟ್ಟಿದ ಸ್ಥಾನವನ್ನು ಗ್ರಹಿಸಲು ಸಂಶೋಧಕರಿಗೆ ಸಾಧ್ಯವಾಗಿದೆ.ಅದೇ ರೀತಿ,ಕ್ಯಾಮರಾದ ಮೂಲಕ ಹಸ್ತವನ್ನು ತಟ್ಟಿದ ಸ್ಥಾನವನ್ನು ಗ್ರಹಿಸಿ,ಕಂಪ್ಯೂಟರಿಗೋ,ಮೊಬೈಲ್ ಸಾಧನಕ್ಕೋ ತಿಳಿಯ ಪಡಿಸುವತ್ತಲೂ ಅವರ ಸಂಶೋಧನೆ ಮುಂದುವರಿದಿದೆ.ನಮ್ಮ ಹಸ್ತದಲ್ಲಿ ಕೀಲಿಮಣೆಯನ್ನು ಮೂಡಿಸಿ,ತಟ್ಟುವಿಕೆಯನ್ನು ಸುಲಭವಾಗಿಸುವುದು,ಅದೇ ರೀತಿ,ಸಾಧನಕ್ಕೆ ಬಳಕೆದಾರ ಯಾವ ಕೀಲಿಯನ್ನು ಅದುಮಲು ಬಯಸಿದ್ದಾನೆ ಎಂದು ತಿಳಿಯ ಪಡಿಸುವತ್ತ ಸಂಶೋಧನೆಗಳು ಮುಂದುವರಿಯಲಿವೆ.ಅದು ಯಶಸ್ವಿಯಾದರೆ,ನಮ್ಮ ಅಂಗೈಯೇ ಕೀಲಿಮಣೆಯಾಗಬಹುದು!<br />--------------------------------------------------------<br /><span style="font-weight: bold;">ಬ್ರೌಸರ್ ಅಂತ್ಯಕ್ರಿಯೆ</span><br />ಮೈಕ್ರೋಸಾಫ್ಟ್ ಕಂಪೆನಿಯ ಬ್ರೌಸರ್ ತಂತ್ರಾಂಶದ ಎಂಟನೇ ಆವೃತ್ತಿ ಈಗ ಲಭ್ಯವಿದೆ.ಆದರೆ ಅದರ ಹಳೆಯ ಆವೃತ್ತಿಯಾದ ಇಂಟರ್ನೆಟ್ ಎಕ್ಸ್‌ಪ್ಲೋರರ್6ನ್ನು ಇನ್ನೂ ಬಳಸುವವ ಕಂಪ್ಯೂಟರ್ ಬಳಕೆದಾರರಿದ್ದಾರೆ.ಇಂತವರ ಅನುಕೂಲಕ್ಕಾಗಿ ಅಂತರ್ಜಾಲ ತಾಣಗಳನ್ನು ವಿನ್ಯಾಸ ಮಾಡುವಾಗ ಹೆಚ್ಚಿನ ಜಾಗ್ರತೆ ತೆಗೆದುಕೊಳ್ಳಬೇಕಾಗುತ್ತದೆ.ಬ್ರೌಸರುಗಳ ಹೊಸ ಆವೃತ್ತಿಗಳು ಬಂದ ಹಾಗೆಲ್ಲಾ,ಹಳೆ ಆವೃತ್ತಿಗಳು ಮತ್ತು ಹೊಸ ಆವೃತಿಯ ಬ್ರೌಸರುಗಳಲೆಲ್ಲಾ ಅಂತರ್ಜಾಲ ತಾಣದ ಪುಟಗಳು ಸರಿಯಾಗಿ ಕಾಣಿಸಿಕೊಳ್ಳುವಂತೆ ತಾಣದ ವಿನ್ಯಾಸ ಮಾಡುವ ಕಿರಿಕಿರಿ ಹೆಚ್ಚುತ್ತಾ ಹೋಗುತ್ತದೆ.ಈಗ ಫೈರ್‌ಫಾಕ್ಸ್ ಬ್ರೌಸರ್ ಹೆಚ್ಚೆಚ್ಚು ಜನಪ್ರಿಯವಾಗುತ್ತಿದೆ.ಹಾಗಾಗಿ ನಿಧಾನವಾಗಿ ಇಂಟರ್ನೆಟ್ ಎಕ್ಸ್‌ಪ್ಲೋರ‍ರ್ ಬ್ರೌಸರಿನ ಮಾರುಕಟ್ಟೆಯ ಸಾರ್ವಭೌಮತ್ವ ಅಂತ್ಯವಾಗುತ್ತಿದೆ.ಅದರ ಜತೆಗೆ ಗೂಗಲ್ ಅಂತಹ ಕಂಪೆನಿಯು ತನ್ನ ತಾಣಗಳನ್ನು ಹಳೆಯ ಆರನೇ ಆವೃತ್ತಿಗೆ ಸಿದ್ಧವಾಗಿಸುವ ಪ್ರಕ್ರಿಯೆಯನ್ನು ನಿಲ್ಲಿಸಲು ನಿರ್ಧರಿಸಿದೆ.ಹಾಗಾಗಿ ಇನ್ನು ಮುಂದೆ ಗೂಗಲ್ ಸೇವೆಗಳು ಇಂಟರ್ನೆಟ್ ಎಕ್ಸ್‌ಪ್ಲೋರ‍ರ್ ಆರರ ಬಳಕೆದಾರರಿಗೆ ಅಲಭ್ಯವಾದರೆ ಆಶ್ಚರ್ಯವಿಲ್ಲ.ಅಂತಹ ಬಳಕೆದಾರರು ಹೊಸ ಆವೃತ್ತಿಗೆ ಬದಲಾಯಿಸಿಕೊಳ್ಳುವುದೇ ಸಮಸ್ಯೆಗೆ ಪರಿಹಾರ.ಇಂಟರ್ನೆಟ್ ಎಕ್ಸ್‌ಪ್ಲೋರ‍ರ್ ಬ್ರೌಸರಿಗೆ ಅಂತಿಮ ಸಂಸ್ಕಾರ ಮಾಡುವ ಅಣಕು ಕಾರ್ಯಕ್ರಮವೊಂದು ಕೊಲೆರೆಡೋದಲ್ಲಿ ವ್ಯವಸ್ಥೆಯಾಗಿತ್ತು.ಒಂದು ನೂರು ಜನ "ಅಂತಿಮಕ್ರಿಯೆ"ಯಲ್ಲಿ ಪಾಲುಗೊಂಡರು.ಆದರೆ ಅಲ್ಲಿ ನೆರೆದವರು ಸುರಿಸಿದ್ದು ಮೊಸಳೆ ಕಣ್ಣೀರು ಎಂದು ಭಾಗವಹಿಸಿದವರು ನಗೆಯಾಡಿದ್ದು ಒಂದು ವ್ಯಂಗ್ಯ.<br />---------------------------------------------<br /><span style="font-weight: bold;">ಭೂಕಂಪ ತಡೆಯುವ ಕಟ್ಟಡಗಳು</span><br />ಭೂಕಂಪವಾದಾಗ ಕಟ್ಟಡಗಳು ಕುಸಿಯುವುದು ಸಾಮಾನ್ಯ ಸಮಸ್ಯೆ.ಇತ್ತೀಚಿನ ಚಿಲಿ ಮತ್ತು ಹೈಟಿಯ ಭೂಕಂಪ ವೇಳೆಯೂ ಕುಸಿದ ಕಟ್ಟಡಗಳ ಅವಶೇಷಗಳಡಿ ಬಿದ್ದು ಸತ್ತವರು ಬಹಳಷ್ಟು ಜನ.ಇದನ್ನು ತಡೆಯಲು ತಂತ್ರಜ್ಞಾನವೇನೋ ಲಭ್ಯವಿದೆ.ಭೂಕಂಪವು ಉಂಟು ಮಾಡುವ ಆಘಾತವನ್ನು ತಡೆದು ಕೊಳ್ಳಲು ಕಟ್ಟಡಗಳ ತಳಪಾಯದಲ್ಲಿ ಶಾಕ್ ಅಬ್ಸಾರ್ಬರ್ ಅಂತಹ ಪದರವನ್ನು ಒದಗಿಸಿ,ಕಟ್ಟಡವು ತುಸು ಅಲುಗಾಡಲು ಅವಕಾಶ ನೀಡುವುದು ಇದಕ್ಕೆ ಸುಲಭ ಪರಿಹಾರವಂತೆ.ಅಂದರೆ ತಳಪಾಯದಲ್ಲಿ ಸ್ಪ್ರಿಂಗುಗಳನ್ನು ಜೋಡಿಸಿದ ಪರಿಣಾಮ ಸಿಕ್ಕುವಂತಹ ರಚನೆಯಿಂದ ಭೂಕಂಪವು ಉಂಟು ಮಾಡುವ ಹಾನಿ ಬಹಳಷ್ಟು ಕಡಿಮೆಯಾಗುವುದು ಅಧ್ಯಯನದಿಂದ ಕಂಡು ಬರುತ್ತದೆ.<br /><a href="http://www.udayavani.com/epaper/ViewPDf.aspx?Id=31213"><span style="font-weight: bold;">UDAYAVANI</span></a><br /><span style="font-weight: bold;">*ಅಶೋಕ್‌ಕುಮಾರ್ ಎ</span>
</body>
</html>