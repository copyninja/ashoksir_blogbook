
<html>
<body>
<h1>ಕನ್ನಡದ ನಿಘಂಟು ಅಂತರ್ಜಾಲದಲ್ಲಿ ಲಭ್ಯ</h1>
ಕನ್ನಡದ ನಿಘಂಟು ಅಂತರ್ಜಾಲದಲ್ಲಿ ಲಭ್ಯ<br /> ಅಂತರ್ಜಾಲದಲ್ಲಿ ಕನ್ನಡ ನಿಘಂಟು ಕನ್ನಡ ಕಸ್ತೂರಿ ಎನ್ನುವ ಜಾಲತಾಣದಲ್ಲಿ ಲಭ್ಯವಿತ್ತು.(http://www.kannadakasturi.com/kasturiEnglishKanDictionary/start.asp ಇದೀಗ ಪ್ರೊ.ಜಿ.ವೆಂಕಟಸುಬ್ಬಯ್ಯನವರ ನಿಘಂಟು ಕೂಡಾ ಲಭ್ಯವಿದೆ.http://www.baraha.com/nighantu/index.phpನಲ್ಲಿ ಇದು ಸಿಗುತ್ತದೆ. ಅಂಕಣದಲ್ಲಿ ಪದವನ್ನು ಟೈಪಿಸಿ,"ಹುಡುಕು" ಗುಂಡಿ ಒತ್ತಿದರೆ ಪದದ ಅರ್ಥ ಬರುತ್ತದೆ.<br />ಬರೆ ಮನೆಯಲ್ಲ ಸ್ಮಾರ್ಟ್ ಮನೆ<br /> ದಕ್ಷಿಣ ಕೊರಿಯಾದಲ್ಲಿ ಗೃಹಸಂಕೀರ್ಣಗಳನ್ನು ವಿನೂತನ ತಂತ್ರಜ್ಞಾನದೊಂದಿಗೆ ನಿರ್ಮಿಸುವ ಪ್ರವೃತ್ತಿ ಆರಂಭವಾಗಿದೆ. ಇವನ್ನು ಸ್ಮಾರ್ಟ್ ಮನೆಗಳು ಎಂದು ಕರೆಯಲಾಗುತ್ತದೆ.ಈಗಾಗಲೇ ನೂರು ಮನೆಗಳು ನಿರ್ಮಾಣವಾಗಿ ಬಳಕೆಗೆ ಸಿದ್ಧವಾಗಿವೆ.ಇನ್ನೂ ಮೂವತ್ತು ಸಾವಿರ ಮನೆಗಳ ನಿರ್ಮಾಣ ಮುಂದಿನ ವರ್ಷಗಳಲ್ಲಿ ನಡೆಯಲಿದೆಯಂತೆ. ಈ ಮನೆಗಳಲ್ಲಿ ವಿಡಿಯೋ ಕ್ಯಾಮರಾವನ್ನು ಮನೆ ಬಾಗಿಲಲ್ಲಿ ಇರಿಸಿ, ಮನೆ ಬಾಗಿಲಿಗೆ ಬಂದವರನ್ನು ಒಳಗಿನಿಂದಲೇ ಟಿವಿಯ ಮೂಲಕ ನೋಡುವ ಏರ್ಪಾಡು ಇರುತ್ತದೆ.ಸಂಕೀರ್ಣದ ಗಾಳಿಯ ಗುಣಮಟ್ಟ ಅಳೆದು ಅಗತ್ಯವಾದರೆ ಶುದ್ಧಕಗಳನ್ನು ಚಾಲೂ ಮಾಡಿಸುವ ವ್ಯವಸ್ಥೆಯಿದೆ. ಹೊರಗಿರುವಾಗಲೂ ಮನೆಯಲ್ಲಿ ಏನು ನಡೆಯುತ್ತಿದೆ ಎಂದು ತಿಳಿಯುವ ಅನುಕೂಲತೆಯಿದೆ.ಎಲ್ ಜಿ ಇಲೆಕ್ಟ್ರಾನಿಕ್ಸ್ ಕಂಪೆನಿಯು ಈ ಮನೆಗಳ ತಂತ್ರಜ್ಞಾನವನ್ನು ಒದಗಿಸಿದೆ. ಮನೆಗಳಿಗೆ ವಿದ್ಯುತ್ ಪೂರೈಸುವ ತಂತಿಗಳನ್ನು ಬಳಸಿ, ಕೇಬಲ್ ಟಿವಿ, ಅಂತರ್ಜಾಲ ಸೇವೆ ಒದಗಿಸಲಾಗುತ್ತಿದೆ. ಮನೆಯ ವಾಶಿಂಗ್ ಮೆಶೀನ್ ಕೂಡಾ ಟಿವಿ ಜತೆ ಸಂಪರ್ಕ ಹೊಂದಿದ ಕಾರಣ ಬಟ್ಟೆ ಒಗೆದಾದ ತಕ್ಷಣ ಸೂಚನೆ ಸಿಗುತ್ತದೆ.<br /> ಮುಂದಿನ ದಿನಗಳಲ್ಲಿ ಇನ್ನೂ ಆಧುನಿಕ ತಂತ್ರಜ್ಞಾನ ಅಳವಡಿಸಿ, ಮನೆಯ ಬಾಗಿಲುಗಳನ್ನು ಧ್ವನಿ ಮೂಲಕ ನಿಯಂತ್ರಣ ಮಾಡಲು ಸಾಧ್ಯವಾಗಲಿದೆ.ಫ್ರಿಜ್ ಒಳಗಿರುವ ಸಾಮಾನುಗಳಿಗೆ ಅಳವಡಿಸಿದ ರೇಡಿಯೋ ಗುರುತು ಕಾರ್ಡ್ ಮೂಲಕ ಪ್ರಿಜ್ ಅವನ್ನು ಗುರುತಿಸಬಲ್ಲುದು. ಅವುಗಳನ್ನು ಬಳಸಿ ತಯಾರಿಸಬಹುದಾದ ಅಡುಗೆಗಳನ್ನು ಹೇಳಲೂ ಅದು ಸಮರ್ಥವಾಗಲಿದೆ.ಮನೆಯ ಕನ್ನಡಿ, ನೀವು ಧರಿಸುವ ಉಡುಗೆ ಬಗ್ಗೆ ಸಲಹೆ ನೀಡುವ, ನಿಮ್ಮ ದಿನದ ಕಾರ್ಯಕ್ರಮ ಪಟ್ಟಿಯನ್ನು ತೋರಿಸುವ ಕೆಲಸವನ್ನೂ ಮಾಡಲಿದೆಯಂತೆ!<br />ಎರಡು ಸಾವಿರ ವರ್ಷಗಳ ಹಿಂದಿನ ಕಂಪ್ಯೂಟರ್‍!<br /> ಎರಡು ಸಾವಿರ ವರ್ಷಗಳ ಹಿಂದೆಯೇ ಬಳಕೆಯಾಗುತ್ತಿದೆಯೆನ್ನಲಾದ ಸಾದೃಶ ಕಂಪ್ಯೂಟರನ್ನು ನೌಕೆಯ ಅವಶೇಷಗಳಲ್ಲಿ ಗುರುತಿಸಲಾಗದೆ. ರೋಮನ್‌ರು ಗ್ರಹಣ ಸಂಭವಿಸಬಹುದಾದ ದಿನಗಳ ಲೆಕ್ಕಾಚಾರಕ್ಕೆ ಬಳಸುತ್ತಿದ್ದರೆನ್ನಲಾದ ಈ ಸಾಧನ,ಗ್ರಹಗಳ ಚಲನೆಯ ಬಗ್ಗೆ ಲೆಕ್ಕಾಚಾರ ಮಾಡಲೂ ಬಳಕೆಯಾಗುತ್ತಿತ್ತು ಎಂದು ಗುಮಾನಿಯಿದೆ.ಸಾವಿರದೊಂಭೈನೂರರ ವೇಳೆಗೇ ಈ ಕಂಪ್ಯೂಟರಿನ ಮೊದಲ ಅವಶೇ಼ಷಗಳು ಪತ್ತೆಯಾದವಾದರೂ, ನಂತರ ಮತ್ತೂ ಎಂಭತ್ತೊಂದು ಭಾಗಗಳು ಪತ್ತೆಯಾಗಿವೆ. ಈ ಸಾಧನ ಕ್ರಿಸ್ತಪೂರ್ವ ನೂರನೇ ಇಸವಿಯದಾಗಿರಬಹುದು ಎಂದು ವಿಶ್ಲೇಷಣೆಗಳ ಮೂಲಕ ಕಂಡುಕೊಳ್ಳಲಾಗಿದೆ.ಇದರ ಆಕೃತಿ ಮೇಲ್ನೋಟಕ್ಕೆ ಗಡಿಯಾರದ ಹಾಗಿದ್ದಿರಬಹುದು ಎಂದು ವಿಜ್ಞಾನಿಗಳ ಊಹೆ.<br />ವಿಮಾನ ನಿಲ್ದಾಣಗಳಲ್ಲಿ ಆರೆಫೈಡಿ ಬಳಕೆ<br /> ವಿಮಾನ ನಿಲ್ದಾಣಗಳಲ್ಲಿ ಪ್ರಯಾಣಿಕರು ಬ್ಯಾಗುಗಳನ್ನು ಜತೆಗೆ ಇರಿಸಿಕೊಳ್ಳುವಂತಿಲ್ಲ.ಅವುಗಳನ್ನು ಪ್ರತ್ಯೇಕವಾಗಿ ವಿಮಾನಗಳ ಸರಕು ಸಾಗಾಣಿಕ ಭಾಗದಲ್ಲಿ ವಿಮಾನಗಳಲ್ಲಿ ಹೇರಲಾಗುತ್ತದೆ.ಬ್ಯಾಗುಗಳನ್ನು ವಿಮಾನದಲ್ಲಿ ಹೇರಲು ಸ್ವಯಂಚಾಲಿ ವ್ಯವಸ್ಥೆ ಇರುತ್ತದೆ. ಸಾಗಣಾ ಪಟ್ಟಿಗಳ ಮೇಲಿರಿಸಿದ ಬ್ಯಾಗುಗಳು, ವಿಮಾನದತ್ತ ಚಲಿಸುತ್ತಿದ್ದಂತೆ, ಅವುಗಳಿಗೆ ಹಾಕಿರುವ ಪಟ್ಟಿಯಲ್ಲಿ ದಾಖಲಾದ ವಿವರಗಳನ್ನು ಓದಿ, ಅದರ ಮಾಲಕ ಹೋಗಬೇಕಾದ ಸ್ಥಳದತ್ತ ಸಾಗುವ ವಿಮಾನಕ್ಕೆ ಅವುಗಳ ಹೇರಿಕಾ ಕಾರ್ಯ ನಡೆದು ಬಿಡುತ್ತದೆ. ಬ್ಯಾಗುಗಳ ಪಟ್ಟಿಗಳನ್ನು ಓದಲು ಲೇಸರ್‍ ಬಳಕೆಯಾಗುತ್ತದೆ. ಪಟ್ಟಿ ಒದ್ದೆಯಾದರೆ, ಮುದ್ದೆಯಾದರೆ,ಅಥವಾ ಪಟ್ಟಿ ಓದುವ ಸಾಧನದ ಮುಂಭಾಗಕ್ಕೆ ಸರಿಯಾಗಿ ಬರದೆ ಓದುವಿಕೆ ಸರಿಯಾಗಿ ನಡೆಯದೆ,ಬ್ಯಾಗುಗಳು ತಪ್ಪು ವಿಮಾನಕ್ಕೆ ಹೇರಿಕೆಯಾಗುವುದು ಆಗಾಗ ನಡೆಯುತ್ತದೆ.ರೇಡಿಯೋ ತರಂಗಗಳ ಮೂಲಕ ತಮ್ಮಲ್ಲಿ ದಾಖಲಾಗಿರುವ ವಿವರಗಳನ್ನು ಓದುವ ಸಾಧನಕ್ಕೆ ಪ್ರೇಷಿಸುವ ಆರೆಫೈಡಿಯನ್ನು ಬಳಸುವ ಪ್ರಯತ್ನಗಳೀಗ ನಡೆದಿವೆ. ಆರೆಫೈಡಿಯು ಮಾಮೂಲಿ ಪಟ್ಟಿಗಳಿಗಿಂತ ಹತ್ತು ಪಟ್ಟು ಅಧಿಕ ದುಬಾರಿಯಾಗಿರುವುದು ಒಂದು ತೊಂದರೆಯಾದರೂ, ಈ ಪಟ್ಟಿಗಳನ್ನು ಬಳಸಿದರೆ ಬ್ಯಾಗುಗಳು ತಪ್ಪು ವಿಮಾನದಲ್ಲಿ ಹೋಗುವಂತಹ ತಪ್ಪುಗಳು ನಡೆಯವು. <br />ಸೆಲ್‌ಫೋನ್ ಸಂಕೇತ ಸಿಗುವುದಿಲ್ಲವೇ?ಬಂದಿದೆ ಪರಿಹಾರ<br /> ದೊಡ್ಡ ಕಟ್ಟಡಗಳು ಅಡ್ಡವಾಗಿದ್ದರೆ, ಮನೆ ತಗ್ಗಿನಲ್ಲಿದ್ದರೆ ಸೆಲ್‌ಫೋನ್ ಸಂಕೇತಗಳು ಮನೆಯೊಳಗೆ ಸಿಗದಿರುವುದಿದೆ. ಇದೀಗ ಅಮೆರಿಕನ್ ಕಂಪೆನಿಯೊಂದು ಸಂಕೇತವನ್ನು ಪ್ರಬಲಗೊಳಿಸುವ ಕಿರು ಸಾಧನವನ್ನು ಅಭಿವೃದ್ಧಿ ಪಡಿಸಿದೆ.ಇದರಲ್ಲಿ ಒಂದು ಕಿರು ಆಂಟೆನಾವೂ ಇದೆ. ಬೇಕೆಂದರೆ, ಇದಕ್ಕೆ ಕೇಬಲ್ ಸಂಪರ್ಕಿಸಿ, ಕೇಬಲ್‌ನ್ನು ಮನೆಯ ಹೊರಗೆ ಗೋಡೆ ಅಥವಾ ಎತ್ತರದ ಜಾಗದಲ್ಲಿರಿಸಬಹುದು.ಬೆಲೆ ನಾಲ್ಕು ನೂರು ಡಾಲರು.<br />*ಅಶೋಕ್‌ಕುಮಾರ್‍ ಎ
</body>
</html>