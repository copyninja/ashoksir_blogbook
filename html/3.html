
<html>
<body>
<h1></h1>
<b>ಭಾರತದಲ್ಲಿ 3ಜಿ ಮೊಬೈಲ್ ಸೇವೆಗೆ ಅಂಗಣ ಸಿದ್ಧ</b><br />ಶರವೇಗದ ಅಂತರ್ಜಾಲ,ಮೊಬೈಲಿನಲ್ಲಿ ಆಟ ಹಾಗೂ ಮೊಬೈಲಿನಲ್ಲಿ ಟಿವಿ ವೀಕ್ಷಣೆ ಸಾಧ್ಯವಾಗಬೇಕಿದ್ದರೆ,ಅದಕ್ಕೆ ಅಧಿಕ ಸಾಮರ್ಥ್ಯದ ಮೊಬೈಲ್ ಜಾಲ ಬೇಕು. ಇದನ್ನು ಸ್ಥಾಪಿಸಲು ಖಾಸಗಿ ಮೊಬೈಲ್ ಕಂಪೆನಿಗಳಿಗೆ ಸರಕಾರ ಅನುಮತಿ ನೀಡುವುದರಲ್ಲಿದೆ. ಪರವಾನಗಿ ಶುಲ್ಕದಿಂದ ಸರಕಾರಕ್ಕೆ ಸುಮಾರು ಒಂದೂವರೆ ಸಾವಿರ ಕೋಟಿ ರೂಪಾಯಿ ಆದಾಯ ಲಭ್ಯವಾಗುವ ನಿರೀಕ್ಷೆಯಿದೆ.<br /><b>ಮೈಕ್ರೋಸಾಫ್ಟ್‌ನಿಂದ ಉಚಿತ ತಂತ್ರಾಂಶ</b><br />ಆನ್‌ಲೈನ್‌ನಲ್ಲಿ ಬಳಸಲು ಪದಸಂಸ್ಕಾರಕ ತಂತ್ರಾಂಶವನ್ನು ಮೈಕ್ರೋಸಾಫ್ಟ್ ಕಂಪೆನಿಯು ಬಳಕೆದಾರರಿಗೆ ಉಚಿತವಾಗಿ ಒದಗಿಸಲು ನಿರ್ಧರಿಸಿದೆ. ಈ ತಂತ್ರಾಂಶವು ಕಂಪೆನಿಯ "ವರ್ಡ್" ಎನ್ನುವ ತಂತ್ರಾಂಶದ ರೀತಿಯೇ ಇದ್ದರೂ ಅದರಷ್ಟು ಶಕ್ತಿಶಾಲಿಯಲ್ಲ. ಸದ್ಯ ಉಚಿತವಾಗಿ ಒದಗಿಸಿ, ಜಾಹೀರಾತುಗಳ ಮೂಲಕ ಆದಾಯ ಗಳಿಸುವುದು ಕಂಪೆನಿಯ ಯೋಚನೆ. ಗೂಗಲ್ ಕಂಪೆನಿಯು ರೈಟ್‌ಲೀ ಎನ್ನುವ ಆನ್‌ಲೈನ್‌ನಲ್ಲಿ ಬಳಸಬಹುದಾದ ತಂತ್ರಾಂಶ ಒದಗಿಸಿದ ಕಾರಣ ಮೈಕ್ರೋಸಾಫ್ಟ್‌ಗೂ ಹೀಗೆ ಮಾಡುವುದು ಅನಿವಾರ್ಯವಾಯಿತು.ಆದರೆ ಹೊಸ ಸೇವೆ ಯಾವಾಗಿನಿಂದ ಆರಂಭವಾಗುತ್ತದೆ ಎನ್ನುವುದು ಸ್ಪಷ್ಟವಾಗಿಲ್ಲ.<br /><b>ಮೂರು ವರ್ಷದ ಪೋರನಿಂದ ಕಾರು ಖರೀದಿ</b><br />ಜಾಕ್‌ ನೀಲ್ ಎನ್ನುವ ಮೂರು ವರ್ಷದ ಹುಡುಗ ಕಂಪ್ಯೂಟರ್‍ ಪ್ರವೀಣ. ಆತನ ತಾಯಿ ಮಗನನ್ನು ಕಂಪ್ಯೂಟರ್‍ ಜತೆ ಆಟಕ್ಕೆ ಬಿಟ್ಟು ತಾನೆಲ್ಲೋ ಹೊರಗೆ ಹೋಗಿದ್ದಳು.ಹುಡುಗ ಜನಪ್ರಿಯ "ಇ-ಬೇ" ವೆಬ್‌ ಸೈಟಿನಲ್ಲಿ ಕಾರು ಮಾರಾಟಕ್ಕಿದ್ದನ್ನು 'ಕೂಡಲೇ" ಖರೀದಿಸುವ ಆರ್ಡರ್‍ ಕೊಟ್ಟುಬಿಟ್ಟ. ಬೆಲೆ ಒಂಭತ್ತು ಸಾವಿರ ಪೌಂಡ್.ಆದರೆ ಖರೀದಿಸಿದ ಹಸುಗೂಸು ಎಂದು ಗೊತ್ತಾದ ಬಳಿಕ ಮಾರಾಟ ಮಾಡಿದವ ಅದನ್ನು ಮನ್ನಾ ಮಾಡಲು ಒಪ್ಪಿಕೊಂಡನೆನ್ನಿ.ಚೈನಾದಲ್ಲಿ ಬ್ಲಾಗ್ ಸೇವೆ ಜನಪ್ರಿಯಚೈನಾ ನಮ್ಮ ದೇಶದಂತಲ್ಲದೆ, ಪ್ರಜೆಗಳ ಮೇಲೆ ಅತಿಯಾದ ಕಟ್ಟುಪಾಡುಗಳನ್ನು ವಿಧಿಸುವ ದೇಶ. ಅಲ್ಲಿ ಹಲವಾರು ವೆಬ್‌ಸೈಟುಗಳಿಗೆ ನಿಷೇಧವಿದೆ. ಜನರು ಮುಕ್ತವಾಗಿ ಅಭಿಪ್ರಾಯ ವ್ಯಕ್ತಪಡಿಸುವ ಸ್ವಾತಂತ್ರ್‍ಯವೂ ಅಲ್ಲಿಲ್ಲ. ಆದರೂ ಜನರು ತಮ್ಮ ಅಭಿಪ್ರಾಯಗಳನ್ನು ನಿರ್ಭಿಡೆಯಿಂದ ಹೊರಹಾಕಲು ಅವಕಾಶ ನೀಡುವ ಬ್ಲಾಗ್ ಸೇವೆಯನ್ನು ಅಲ್ಲಿ ಸುಮಾರು ಮೂವತ್ತು ದಶಲಕ್ಷ ಮಂದಿ ಬಳಸುತ್ತಾರಂತೆ. ಇದರ ದುಪ್ಪಟ್ಟು ಜನ ಅದನ್ನು ಓದುತ್ತಾರಂತೆ.<br /><b>ಕ್ರಿಮಿನಲ್ ಚಟುವಟಿಕೆಗಳಿಗೆ ಅಂತರ್ಜಾಲ ಬಳಕೆ </b><br />ಒಂದು ಸಮೀಕ್ಷೆಯಂತೆ ಕ್ರಿಮಿನಲ್ ಹಿನ್ನೆಲೆಯವರು ತಮ್ಮ ಚಟುವಟಿಕೆಗಳನ್ನು ಅಂತರ್ಜಾಲ ಮೂಲಕ ನಡೆಸುವುದು ಇದೀಗ ಹೆಚ್ಚಿದೆ. ಜನರಿಗೆ ಬ್ಯಾಂಕುಗಳಿಂದ ಎಂಬಂತೆ ಸಂದೇಶ ಕಳುಹಿಸಿ,ಬ್ಯಾಂಕಿನ ನಕಲಿ ವೆಬ್‌ಸೈಟುಗಳಲ್ಲಿ ಪಾಸ್‌ವರ್ಡ್ ಮತ್ತು ಬಳಕೆದಾರನ ಹೆಸರು ನೀಡುವಂತೆ ಮಾಡುವುದು ಇವರು ಅನುಸರಿಸುವ ಜನಪ್ರಿಯ ತಂತ್ರ.ಮೂರು ನೋಟ ನೀಡುವ ಎಲ್‌ಸಿಡಿ ತೆರೆ! ಒಂದು ತೆರೆಯಲ್ಲಿ ಮೂರು ಬೇರೆ ಬೇರೆ ದೃಶ್ಯಗಳನ್ನು ಮೂಡಿಸುವುದು ಸಾಧ್ಯವೇ? ಶಾರ್ಪ್ ಕಂಪೆನಿಯು ಅದನ್ನೀಗ ಮಾಡಿ ತೋರಿಸಿದೆ. ಈ ವರೆಗೆ ಎರಡು ಪ್ರತ್ಯೇಕ ದೃಶ್ಯಗಳನ್ನು ತೋರಿಸಲು ಮಾತ್ರಾ ಸಾಧ್ಯವಾಗುತ್ತಿತ್ತು. ಕಾರಿನಲ್ಲಿ ಅದನ್ನು ಅಳವಡಿಸಿದರೆ, ಚಾಲಕ ತನ್ನ ಗಮ್ಯದತ್ತ ಹೋಗುವ ರಸ್ತೆಯ ಬಗ್ಗೆ ಸೂಚನೆಗಳನ್ನು ನಕ್ಷೆಯನ್ನು ಪಡೆದರೆ, ಆತನ ಬದಿಯಲ್ಲಿ ಕುಳಿತಾತನಿಗೆ ಪ್ರವಾಸಿ ಸ್ಥಳಗಳ, ವಸತಿಗೃಹಗಳ ಬಗ್ಗೆ ಮಾಹಿತಿ ಮೂಡುತ್ತಿರುವುದು ಕಾಣುತ್ತದೆ. ಹಿಂದೆ ಕುಳತು ಪ್ರಯಾಣ ಮಾಡುವವನಿಗೆ ಚಲನಚಿತ್ರವೊಂದು ತೆರೆಯ ಮೇಲೆ ಮೂಡುತ್ತಿರುತ್ತದೆ!ತೆರೆಯಂದ ಮೂರು ದೃಶ್ಯಗಳ ಬೆಳಕುಗಳು ಮೂಡುತ್ತಿರುತ್ತದೆ. ಈ ಬೆಳಕು ಬೇರೆ ಬೇರೆ ಕೋನಗಳಲ್ಲಿ ಸಾಗುತ್ತದೆ. ಎಡಗಡೆ,ಬಲಗಡೆ ಮತ್ತು ಮಧ್ಯದಲ್ಲಿ ಹೀಗೆ ಆ ಬೆಳಕು ಸಾಗಿ ಮೂರು ನೋಟವನ್ನು ನೋಡುಗರಿಗೆ ನೀಡಲು ಶಕ್ತವಾಗುತ್ತದೆ.<br /><b>ಪ್ರವಾಸಿಗಳ ಅನುಭವದ ಲಾಭ ಪಡೆಯಲು ವೆಬ್‌ಸೈಟ್ </b><br />ಪ್ರವಾಸಿಸ್ಥಳಗಳಲ್ಲಿ ಇರುವ ಸೌಲಭ್ಯ,ನ್ಯೂನ್ಯತೆ ಇವುಗಳ ಬಗ್ಗೆ ಅಲ್ಲಿಗೆ ಪ್ರವಾಸ ಹೋದವರಿಗಿಂತ ಚೆನ್ನಾಗಿ ಮತ್ತೆ ಯಾರು ಹೇಳಲು ಸಾಧ್ಯ?ಪ್ರವಾಸಿಗಳ ಅನುಭವದ ಲಾಭವನ್ನು ಇನ್ನಲ್ಲಿಗೆ ಹೋಗುವವರಿಗೆ ನೀಡಲು ಅಂತರ್ಜಾಲದ ಮೂಲಕ ಈಗ ಸುಲಭವಾಗುತ್ತಿದೆ.ವರ್ಚುವಲ್‌ಟೂರಿಸ್ಟ್,ಟ್ರಾವೆಲ್‌ಮೇಟ್,ಟ್ರಿಪ್‌ಮೇಟ್ ಮುಂತಾದ ಸೈಟುಗಳು ಇದಕ್ಕೆ ಅನಕೂಲ ಕಲ್ಪಿಸುತ್ತವೆ. ಇಲ್ಲಿ ಪ್ರವಾಸಿಗಳ ಅನುಭವದ ಜತೆಗೆ,ಅವರು ತೆಗೆದ ಚಿತ್ರ,ವಿಡಿಯೋ ಇತ್ಯಾದಿಗಳನ್ನೂ ಲಭ್ಯವಾಗಿಸಲು ಅವಕಾಶವಿದೆ.ಇಂತಹ ಸೈಟುಗಳಿಗೆ ಚಂದಾದಾರರ ಸಂಖ್ಯೆ ದಿನೇ ದಿನೇ ಹೆಚ್ಚಾಗುತ್ತಿರುವುದರಿಂದ ಸಣ್ಣ ಪ್ರವಾಸಿ ಸ್ಥಳಗಳ ಬಗ್ಗೆಯೂ ವಿವರಗಳು ಲಭ್ಯವಾಗುತ್ತವೆ.<br />*ಅಶೋಕ್‌ಕುಮಾರ್‍ ಎ
</body>
</html>