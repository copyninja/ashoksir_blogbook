
<html>
<body>
<h1>ಕಾಗದದ ಹಾಳೆಯೇ ಪ್ರಯೋಗಾಲಯ!</h1>
<b>ಕಾಗದದ ಹಾಳೆಯೇ ಪ್ರಯೋಗಾಲಯ!</b><br />
<br />
<br />
ಹಲವು ಪದರಗಳುಳ್ಳ ಕಾಗದದ ತುಂಡಿನ ಒಂದು ಬದಿಗೆ ರಾಸಾಯಿನಿಕಗಳನ್ನು ಲೇಪಿಸಿ,ಇನ್ನೊಂದು ಬದಿಗೆ ಒಂದು ಹನಿ ರಕ್ತ ಹಾಕಿದರೆ,ಕಾಗದದ ಪದರಗಳು ಶೋಧಕದಂತೆ ವರ್ತಿಸಿ,ಅದರಿಂದ ಹಾಯ್ದ ರಕ್ತದ ಹನಿ ರಾಸಾಯಿನಿಕಗಳ ಜತೆ ವರ್ತಿಸಿ,ಬಣ್ಣ ಬಣ್ಣದ ಚಿತ್ರವನ್ನುಂಟು ಮಾಡುತ್ತದೆ.ಈ ಚಿತ್ರಪಟ್ಟಿಯನ್ನು ಪರೀಕ್ಷಿಸಿ,ರೋಗಿಗೆ ಏಡ್ಸ್,ಕ್ಷಯ,ಜಾಂಡೀಸ್ ಇಂತಹ ಭಯಾನಕ ಕಾಯಿಲೆಗಳಿವೆಯೇ ಎನ್ನುವುದನ್ನು ಮಿತ ಖರ್ಚಿನಲ್ಲೇ ಕಂಡು ಹಿಡಿಯುವುದು ಸಾಧ್ಯವಾಗಲಿದೆ.ಹಾವರ್ಡ್ ವಿಶ್ವವಿದ್ಯಾಲಯದ ಪ್ರೊಫೆಸರ್ ವೈಟ್‌ಸೈಡ್ ಅವರ ಪ್ರಯೋಗಗಳು ಈ ನಿಟ್ಟಿನಲ್ಲಿ ಸಾಗಿದ್ದು,ಬಹುತೇಕ ಯಶಸ್ವಿಯಾಗಿವೆ.ಜನಸಾಮಾನ್ಯರ ಕೈಗೆಟಕಬಲ್ಲ ಖರ್ಚಿನಲ್ಲಿ ಹಲವಾರು ರೋಗಗಳನ್ನು ಪರೀಕ್ಷಿಸುವುದು ಸಾಧ್ಯವಾಗಲಿದೆ ಎಂದು ಸಂಶೋಧಕರು ಹೇಳಿಕೊಂಡಿದ್ದಾರೆ.ಅಂದಹಾಗೆ ವೈಟ್‌ಸೈಡ್ ರಸಾಯನ ವಿಜ್ಞಾನಿ.<br />
-------------------------------------------------------------<br />
<b>ದುಬಾರಿಯಾದೀತೇ ಕಂಪ್ಯೂಟರು?</b><br />
ಅಬಕಾರಿ ಕರವನ್ನು ಹೆಚ್ಚಿಸುವ ನಿರ್ಧಾರವನ್ನು ಬಜೆಟಿನಲ್ಲಿ ಪ್ರಕಟಿಸಿರುವ ಕಾರಣ ಕಂಪ್ಯೂಟರ್ ಮತ್ತು ಲ್ಯಾಪ್‌ಟಾಪುಗಳ ದರಗಳು ಏರಲಿವೆ.ದರ ಏರಿಕೆ ಶೇಕಡಾ ಎರಡು ಆಗಬಹುದು ಎಂಬ ಅನಿಸಿಕೆ ಮೂಡಿದೆ.ಮೈಕ್ರೋಪ್ರಾಸೆಸರ್,ಫ್ಲಾಶ್ ಡ್ರೈವ್,ಹಾರ್ಡ್‍ಡಿಸ್ಕ್,ಸಿಡಿ/ಡಿವಿಡಿ ಇವನ್ನು ಪ್ರತ್ಯೇಕವಾಗಿ ಮಾರಾಟ ಮಾಡಿದಾಗ,ಇವುಗಳ ಮೇಲಿನ ಕರ ಶೇಕಡಾ ನಾಲ್ಕರಷ್ಟು ಹೆಚ್ಚಿದ್ದರೂ,ಕಂಪ್ಯೂಟರಿನ ಭಾಗವಾಗಿ ಬಳಸುವ ಈ ಭಾಗಗಳಿಗೆ ಬೆಲೆ ಹೆಚ್ಚದು ಎನ್ನುವ ಅಂಶ ಸಿಹಿಸುದ್ದಿ.<br />
--------------------------<br />
<b>ಇಸ್ರೋದ ಭುವನ್‌ಗೆ ಹೊಳಪು</b><br />
<div class="separator" style="clear: both; text-align: center;"><a href="http://2.bp.blogspot.com/_PU7BmR35lao/S4r2iZuFrFI/AAAAAAAABRA/viCXpWyr_qY/s1600-h/bhuvan.JPG" style="clear: left; float: left; margin-bottom: 1em; margin-right: 1em;"><img border="0" height="204" src="http://2.bp.blogspot.com/_PU7BmR35lao/S4r2iZuFrFI/AAAAAAAABRA/viCXpWyr_qY/s320/bhuvan.JPG" width="320" /></a></div><br />
ಇಸ್ರೋವೂ ಗೂಗಲ್ ಅರ್ಥ್ ಅನ್ನು ಅನುಕರಿಸಿ,ತನ್ನ ಉಪಗ್ರಹಗಳ ಚಿತ್ರಗಳನ್ನು "ಭುವನ್" ಮೂಲಕ ಅಂತರ್ಜಾಲದಲ್ಲಿ ಲಭ್ಯವಾಗಿಸಿದ್ದು ಹಳೆಯ ಸುದ್ದಿ.ಈ ಸೇವೆಯು ನೋಂದಾಯಿತ ಬಳಕೆದಾರರಿಗಷ್ಟೇ ಲಭ್ಯವಿತ್ತು.ಅದನ್ನೀಗ ಮುಕ್ತವಾಗಿ ಬಳಸಬಹುದು.www.bhuvan.nrsc.gov.in ಅಂತರ್ಜಾಲ ವಿಳಾಸದಲ್ಲಿ ತಾಣವಿದೆ.IRS P6(Resourcesat-1) ಮೂಲಕ ಲಭ್ಯವಾದ ಮಾಹಿತಿಯನ್ನು ಇಲ್ಲಿ ಹಂಚಿಕೊಳ್ಳಲು ಇಸ್ರೋ ಬಯಸಿದೆ.ಫೈರ್‌ಪಾಕ್ಸ್ ಬ್ರೌಸರ್ ಬಳಸಿಯೂ ಭುವನ್ ಚಿತ್ರಗಳನ್ನು ವೀಕ್ಷಿಸಬಹುದು.ಇಲ್ಲಿ ಸಿಗುವ ಚಿತ್ರಗಳಲ್ಲಿ 5.8ಮೀ ಸ್ಪಷ್ಟತೆಯವೂ ಸೇರಿವೆ.ವಿದೇಶೀ ನೆಲವನ್ನು 56ಮೀ ಸ್ಪಷ್ಟತೆಯಲ್ಲಿ ತೋರಿಸಲಾಗಿದೆ.ದೇಶದೊಳಗೆ,ರಾಜ್ಯ,ಜಿಲ್ಲೆ,ತಾಲೂಕು ಮತ್ತು ಹಳ್ಳಿಗಳ ಗಡಿಯನ್ನೂ ಗುರುತಿಸಲಾದ ಮೂರು ಆಯಾಮದ ಚಿತ್ರ ವೀಕ್ಷಣೆಯನ್ನು ಲಭ್ಯವಾಗಿಸಿದೆ.ಸದ್ಯವೇ ಭುವನ್ ಇನ್ನಷ್ಟು ಉತ್ತಮಗೊಳಿಸಲು ಪ್ರಯತ್ನಿಸುವುದಾಗಿ ಇಸ್ರೋ ಬಳಕೆದಾರರಿಗೆ ಬರೆದ ಮಿಂಚಂಚೆಯಲ್ಲಿ ತಿಳಿಸಿದೆ.<br />
--------------------------------------------------<br />
<b>ಶೋಭಕ್ಕನ ವೆಬ್‌ಸೈಟು</b><br />
<div class="separator" style="clear: both; text-align: center;"><a href="http://2.bp.blogspot.com/_PU7BmR35lao/S4r2Xiq1xmI/AAAAAAAABQ8/orwNPg7o_vY/s1600-h/shobha.JPG" style="clear: right; float: right; margin-bottom: 1em; margin-left: 1em;"><img border="0" height="153" src="http://2.bp.blogspot.com/_PU7BmR35lao/S4r2Xiq1xmI/AAAAAAAABQ8/orwNPg7o_vY/s320/shobha.JPG" width="320" /></a></div><br />
www.shobhakarandlaje.com ಮೂಲಕ ಜನರ ಜತೆಗೆ ಸಂಪರ್ಕವನ್ನು ಇರಿಸಿಕೊಳ್ಳಲು ಮಾಜೀ ಸಚಿವೆ ಶೋಭಾ ಕರಂದ್ಲಾಜೆ ಬಯಸಿದ್ದಾರೆ.ವಾರವಾರವೂ ಅಂತರ್ಜಾಲದ ಮೂಲಕ ವಿವಿಧ ವಿಷಯಗಳ ಬಗ್ಗೆ ಸಂವಾದ ನಡೆಸುವ,ಬ್ಲಾಗು ಬರೆವ ಯೋಚನೆಯೂ ಅವರಿಗಿದೆ.ಅಂತರ್ಜಾಲ ತಾಣದಲ್ಲಿ ಉಪಯುಕ್ತ ಕನ್ನಡ ತಾಣಗಳ ಕೊಂಡಿಗಳನ್ನು ಒದಗಿಸಿ,ಜನರಿಗೆ ನೆರವಾಗಲು ಪ್ರಯತ್ನಿಸಲಾಗಿದೆ.ಸರಕಾರಿ ಯೋಜನೆಗಳ ವಿವರಗಳೂ ಇಲ್ಲಿವೆ.ದೇವಸ್ಥಾನಗಳ ಬಗ್ಗೆ ವಿವರಗಳು,ಸಾಧಕರ ಬಗ್ಗೆ ಬರಹಗಳನ್ನು ನೀಡಿ ತಾಣವನ್ನು ಆಕರ್ಷಕವಾಗಿಸುವ ಪ್ರಯತ್ನ ಎದ್ದು ಕಾಣುತ್ತದೆ.<br />
-------------------------------------------------------<br />
<b>ಕಂಪ್ಯೂಟರನ್ನು ಐಫೋನ್ ಬಳಕೆಯಷ್ಟು ಸುಲಭವಾಗಿಸಬಾರದೇ?</b><br />
ಸ್ಪರ್ಶಮೂಲಕ ಬಳಸಬಹುದಾದ ಸ್ಮಾರ್ಟ್ ಫೋನ್‌ಗಳೇನೋ ಲಭ್ಯವಿವೆ.ತೆರೆಯ ಮೇಲೆ ಬೆರಳನಾಡಿಸಿ,ಅವುಗಳನ್ನು ನಿಯಂತ್ರಿಸುವುದು ಮಕ್ಕಳಾಟದಷ್ಟು ಸುಲಭ.ಅದೇ ಕಂಪ್ಯೂಟರನ್ನು ಬಳಸಲು ಸಾಮಾನ್ಯರಿನ್ನೂ ಹೆದರುವ ಪರಿಸ್ಥಿತಿ ಇದೆ.ಇದಕ್ಕೆ ಮುಖ್ಯ ಕಾರಣ,ಕಂಪ್ಯೂಟರ್ ಕಾರ್ಯನಿರ್ವಹಣಾ ತಂತ್ರಾಂಶವನ್ನಿನ್ನೂ ಸರಳಗೊಳಿಸಲು ಹೆಚ್ಚಿನ ಕೆಲಸವಾಗದಿರುವುದು.ಐಫೋನ್ ಅಥವ ಅಂಡ್ರಾಯಿಡ್ ಫೋನ್‌ಗಳಲ್ಲಿ ಬಳಸಲಾಗುವ ಕಾರ್ಯನಿರ್ವಹಣಾ ತಂತ್ರಾಂಶವನ್ನೇ ಕಂಪ್ಯೂಟರಿಗೂ ಅಳವಡಿಸಿದರೆ ಹೇಗೆ? ಈಗ ನೆಟ್‌ಬುಕ್ ಕಂಪ್ಯೂಟರುಗಳಲ್ಲಿ ಕ್ರೋಮ್ ಓಸ್ ಅನ್ನು ಅದೇ ರೀತಿ ರೂಪಿಸಲಾಗುತ್ತಿದೆ.ನಿಧಾನವಾಗಿ ಸ್ಪರ್ಶ ಸಂವೇದಿ ತೆರೆಯ ಕಂಪ್ಯೂಟರುಗಳು ಸುಲಭ ಬೆಲೆಯಲ್ಲಿ ಲಭ್ಯವಾದ ನಂತರ ಕಂಪ್ಯೂಟರುಗಳ ಬಳಕೆಯೂ ಸರಳವಾಗುವುದು ನಿಶ್ಚಿತ.<br />
----------------------------------------------------<br />
<b>ಎಐಸಿಟಿಇ ತಾಣ ಬ್ಯುಸಿ!</b><br />
ಭಾರತೀಯ ತಾಂತ್ರಿಕ ಶಿಕ್ಷಣ ಪರಿಷತ್ತು ವೃತ್ತಿಪರ ಕಾಲೇಜುಗಳ ಮೇಲೆ ನಿಯಂತ್ರಣವಿಡುವ ಸರಕಾರದ ಅಂಗಸಂಸ್ಥೆ.ಇದೀಗ ತನ್ನ ಕೆಳಗೆ ಬರುವ ಶಿಕ್ಷಣ ಸಂಸ್ಥೆಗಳ ವಿವರಗಳನ್ನು ಆನ್‌ಲೈನ್ ಮೂಲಕವೂ ಕಲೆ ಹಾಕುತ್ತಿದೆ.ಕಾಲೇಜುಗಳು ಬೋಧಕರ ಮತ್ತು ಸಂಸ್ಥೆಗಳ ವಿವರಗಳನ್ನು ಫೆಬ್ರುವರಿ ಅಂತ್ಯದೊಳಗೆ,ನಿಗದಿತ ನಮೂನೆಯಲ್ಲಿ ಎಐಸಿಟಿಇ ತಾಣಕ್ಕೆ ಅಪ್ಲೋಡ್ ಮಾಡಬೇಕಿದೆ.ನೂರಾರು ಕಾಲೇಜುಗಳೆಲ್ಲವೂ ತಮ್ಮ ಮಾಹಿತಿಯನ್ನು ಅಪ್ಲೋಡ್ ಮಾಡಲು ಪ್ರಯತ್ನಿಸುವಾಗ,ಅದನ್ನು ಸ್ವೀಕರಿಸಲು ಸಮರ್ಥವಾದ ಸರ್ವರ್‌ಗಳು ತಾಣದಲ್ಲಿ ಬಳಕೆಯಾಗದ್ದಕ್ಕೋ ಏನೋ,ಮಾಹಿತಿಗಳು ಸ್ವೀಕೃತವಾಗುವುದೇ ಇಲ್ಲ.ಕಚೇರಿ ವೇಳೆಯ ನಂತರವಾದರೂ ತಾಣದ ಸರ್ವರ್‌ಗಳು ಮುಕ್ತವಾಗಬಹುದು ಎಂದು ಲೆಕ್ಕ ಹಾಕಿ,ನಂತರ ಮಾಹಿತಿ ಅಪ್ಲೋಡಿಗೆ ಪ್ರಯತ್ನಿಸುವವರಿಗೂ ನಿರಾಶೆಯೇ ಕಾದಿದೆ-ಹೀಗೆ ಪ್ರಯತ್ನಿಸುವವರ ಸಂಖ್ಯೆಯೂ ದೊಡ್ಡದೇ ಇದೆ!ಹಾಗಾಗಿ ಎಐಸಿಟಿಇಯ ಗಡುವನ್ನು ಪಾಲಿಸುವುದು ಹೇಗೆ ಎನ್ನುವ ತಲೆಬಿಸಿ ಶಿಕ್ಷಣಸಂಸ್ಥೆಗಳದ್ದಾಗಿವೆ.<br />
------------------------------------------------------------------------------------------------<br />
<b>ತಲೆನೋವು ತಂದಿರುವ ಟ್ವಿಟರ್ ಖಾತೆಗಳ ಹ್ಯಾಕಿಂಗ್ </b><br />
ಟ್ವಿಟರ್‌ನಲ್ಲಿ ಬಳಕೆದಾರರು ಪರಸ್ಪರ ನೇರ ಸಂದೇಶಗಳನ್ನು ಕಳುಹಿಸಿಕೊಳ್ಳುವ ಅನುಕೂಲ ಇದೆ.ಈಗೀಗ ಕೆಲವರ ಖಾತೆಗಳಿಂದ ಅದು ಹೇಗೋ ನೈಜ ಬಳಕೆದಾರರು ಕಳುಹಿಸದ ಸಂದೇಶಗಳೂ ಇತರರನ್ನು ತಲುಪಿ,ಮುಜುಗರ ಉಂಟು ಮಾಡುತ್ತಿವೆ.ಹೀಗೆ ಬರುವ ಸಂದೇಶಗಳು ಹೆಚ್ಚಾಗಿ,"ಇದು ನೀವಲ್ಲವೇ?" ಎಂಬ ಸಂದೇಶ ಹೊತ್ತು ಬರುತ್ತವೆ.ಜತೆಗೆ ಒಂದು ಅಂತರ್ಜಾಲ ವಿಳಾಸವಿರುವ ಕೊಂಡಿಯೂ ಇರುತ್ತದೆ.ಇದನ್ನು ನೋಡಿದಾತನಿಗೆ,ಕೊಂಡಿಯನ್ನು ಕ್ಲಿಕ್ಕಿಸಿದರೆ ತಾನಿರುವ ಚಿತ್ರವೇನೋ ಇದೆ ಎಂದೆನಿಸಿ,ಆತ ಕೊಂಡಿಯನ್ನು ಕ್ಲಿಕ್ಕಿಸುತ್ತಾನೆ.ಆಗ ಟ್ವಿಟರಿನ ನಕಲಿ ಪುಟವೊಂದು ತೆರೆದು,ಬಳಕೆದಾರನ ಹೆಸರು ಮತ್ತು ಗುಪ್ತಪದವನ್ನು ಕೇಳುತ್ತದೆ.ಬಳಕೆದಾರ ತಾನು ಲಾಗಿನ್ ಆಗಬೇಕಿದೆ ಎಂದು ಭಾವಿಸಿ,ತನ್ನ ವಿವರವನ್ನು ನೀಡಿದರೆ,ಆತನ ಗುಪ್ತಪದ ಹ್ಯಾಕರ್ ಪಾಲಾಗುತ್ತದೆ.ಈ ಮಾಹಿತಿ ಬಳಸಿ,ಬಳಕೆದಾರನ ಖಾತೆಯನ್ನು ವಶಕ್ಕೆ ತೆಗೆದುಕೊಂಡು,ಅದರಿಂದ ಇನ್ನಷ್ಟು ಜನರಿಗೆ ಸಂದೇಶ ಕಳುಹಿಸಲು ಹ್ಯಾಕರ್‌ಗೆ ಸಾಧ್ಯವಾಗುತ್ತದೆ.ಇಂತಹ ಹಲವಾರು ಪ್ರಕರಣಗಳು ನಡೆದ ಬಳಿಕ ಇದೀಗ ಟ್ವಿಟರ್ ಈ ಬಗ್ಗೆ ಸಾರ್ವಜನಿಕರನ್ನು ಎಚ್ಚರಿಸಿದೆ.ಆದರೆ ಸಂದೇಶದ ಜತೆ ನೀಡಿರುವ ಕೊಂಡಿ ಸಂಕ್ಷಿಪ್ತಗೊಳಿಸಿ ನೀಡಿರುವ ಕಾರಣ ಅದು ಯಾವ ತಾಣದ ಕೊಂಡಿ ಎಂದು ಊಹಿಸಲು ಬಳಕೆದಾರರಿಗೆ ಸಾಧ್ಯವಾಗುವುದಿಲ್ಲ.ಜತೆಗೆ ಸಂದೇಶ ತಮ್ಮ ವಿಶ್ವಾಸಿ ಹಿಂಬಾಲಕರ ಖಾತೆಯಿಂದ ಬಂದಿರುವ ಕಾರಣ,ಅದನ್ನು ಸಂಶಯಿಸುವ ಕಾರಣವಿಲ್ಲದಿರುವುದು,ಸಮಸ್ಯೆ ಹೆಚ್ಚಲು ಕಾರಣವಾಗಿದೆ.<br />
-------------------------------------------------------------------<br />
<b>ಮಿಲಿಟರಿಯಲ್ಲಿ ಫೇಸ್‌ಬುಕ್,ಟ್ವಿಟರ್ ಓಕೆ</b><br />
ಸೈನಿಕರು ಭದ್ರತಾ ಕಾರಣಗಳಿಂದಾಗಿ ಫೇಸ್‌ಬುಕ್,ಟ್ವಿಟರ್ ಮುಂತಾದ ಅಂತರ್ಜಾಲ ತಾಣಗಳನ್ನು ಬಳಸಬಾರದೆನ್ನುವ ನಿರ್ಬಂಧವನ್ನು ಅಮೆರಿಕಾದ ರಕ್ಷಣಾ ಖಾತೆ ತೆಗೆದು ಹಾಕಿದೆ.ಇಂತಹ ತಾಣಗಳಿಂದ ಸೈನಿಕರಿಗೆ ಸಿಗುವ ಲಾಭಗಳಿಗೆ ಹೋಲಿಸಿದರೆ,ಭದ್ರತಾ ಸಮಸ್ಯೆ ದೊಡ್ಡ ವಿಷಯವಲ್ಲ ಎಂದು ಇಲಾಖೆ ಅಭಿಪ್ರಾಯಪಟ್ಟಿದೆ.ಆದರೆ ಬ್ಯಾಂಡ್‌ವಿಡ್ತ್ ಅತಿ ಬಳಕೆಯಾದರೆ,ನಿರ್ಬಂಧವನ್ನು ತಾತ್ಕಾಲಿಕವಾಗಿ ವಿಧಿಸಬಹುದು ಎಂದು ಇಲಾಖೆ ಸುತ್ತೋಲೆಯಲ್ಲಿ ಹೇಳಿದೆ.<br />
<a href="http://www.udayavani.com/epaper/ViewPDf.aspx?Id=30279"><b>UDAYAVANI</b></a><br />
<br />
<b>*ಅಶೋಕ್‌ಕುಮಾರ್ ಎ</b>
</body>
</html>