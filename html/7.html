
<html>
<body>
<h1>ಮಿಲಿಯನ್ ಡಾಲರ್‍ ವೆಬ್ ಪುಟ!</h1>
ಅಲೆಕ್ಸ್ ಇಂಗ್ಲೆಂಡಿನ ಹಳ್ಳಿ ಹುಡುಗ. ಯುನಿವರ್ಸಿಟಿ ಆಫ್ ಇಂಗ್ಲೆಂಡಿನ ಬಿಸಿನೆಸ್ ಮ್ಯಾನೇಜ್‌ಮೆಂಟ್ ಕೋರ್ಸಿನ ವಿದ್ಯಾರ್ಥಿ. ತನ್ನ ಓದಿನ ಖರ್ಚಿಗೆ ಬ್ಯಾಂಕು ಸಾಲ ಪಡೆದು, ಆಮೇಲೆ ಅದನ್ನು ತೀರಿಸಲು ಹೆಣಗುವುದು ಆತನಿಗೆ ಇಷ್ಟವಿರಲಿಲ್ಲ. ಸುಲಭದಲ್ಲಿ ಹಣ ಮಾಡಿ, ವಿದ್ಯಾಭ್ಯಾಸ ಪೂರೈಸಲು ಏನು ಮಾಡಬಹುದು ಎಂದು ಆತ ತಲೆ ಓಡಿಸಿದ. ಗಂಟೆಗಟ್ಟಲೆ ತಲೆಕೆರೆದುಕೊಂಡ ನಂತರ ಕೊನೆಗೂ ಆತನಿಗೆ ಜ್ಞಾನೋದಯವಾಯಿತು. ಅಂತರ್ಜಾಲದ ಇ-ವಾಣಿಜ್ಯದ ಲಾಭ ಪಡೆದುಕೊಂಡರೆ ಹೇಗೆ ಎನ್ನುವುದು ಆತನ ಯೋಚನೆಯಾಗಿತ್ತು.ಅಂತರ್ಜಾಲವೀಗ ಮಿಲಿಯಗಟ್ಟಲೆ ವೆಬ್‌ಸೈಟುಗಳಿಂದ ತುಂಬಿದೆ.ತಮ್ಮ ಸೈಟಿಗೆ ಜನರನ್ನು ಸೆಳೆಯುವುದು ಹೇಗೆ ಎನ್ನುವುದೇ ಹೆಚ್ಚಿನ ಸೈಟುಗಳ ಸಮಸ್ಯೆ.ಯಾಹೂ,ಗೂಗಲ್ ಅಂತಹ ಜನಪ್ರಿಯ ಸೈಟುಗಳಲ್ಲಿ ಜಾಹೀರಾತು ನೀಡುವುದು ಸಾಮಾನ್ಯ ಕ್ರಮ. ಆದರೆ ಜನರು ಈ ಜಾಹೀರಾತುಗಳನ್ನು ನೋಡುತ್ತಾರೆ ಎನ್ನುವ ಗ್ಯಾರಂಟಿಯಿಲ್ಲ.ಈ ಸಮಸ್ಯೆಗೆ ಪರಿಹಾರ ಒದಗಿಸುವ ಮೂಲಕ ಹಣ ಮಾಡುವುದೇ ಅಲೆಕ್ಸ್ ಕಂಡುಕೊಂಡ ಪರಿಹಾರ.ಮಿಲಿಯನ್ ಡಾಲರು ಮಾಡುವ ಕನಸು ತನ್ನ ವೆಬ್ ಪುಟವನ್ನು ಮಿಲಿಯನ್ ಪಿಕ್ಸೆಲ್ ಗಾತ್ರದ್ದಾಗಿಸಿದ ಅಲೆಕ್ಸ್, ಪುಟದ ಪ್ರತಿ ನೂರು ಪಿಕ್ಸೆಲ್(10X10)ಮಾರಾಟಕ್ಕೆ ಇರಿಸಿದ.ಪ್ರತಿ ಪಿಕ್ಸೆಲ್‌ಗೆ ಒಂದು ಡಾಲರ್‍ ದರ ನಿಗದಿ ಪಡಿಸಿದ. ಮಿಲಿಯನ್ ಪಿಕ್ಸೆಲ್ ಪುಟವಾದ್ದರಿಂದ ಎಲ್ಲಾ ಮಾರಾಟವಾದರೆ ಮಿಲಿಯನ್ ಡಾಲರ್‍ ಮಾಡಬಹುದು ಎನ್ನುವುದು ಆತನ ಯೋಚನೆ.ಯಾರಾದರೂ ಆತನ ವೆಬ್ ಸೈಟಿನಲ್ಲಿ ಸ್ಥಳ ಕೊಂಡರೆ, ಆ ಜಾಗದಲ್ಲಿ ಅವರು ಜಾಹೀರಾತು ಕೊಡಬಹುದು.ಆ ಜಾಹೀರಾತಿಗೆ ಅವರ ವೆಬ್‌ಸೈಟಿನ ಸಂಪರ್ಕವನ್ನು ನೀಡುವ ಸೌಲಭ್ಯವಿದೆ.ತನ್ನ ವೆಬ್‌ಸೈಟನ್ನು ಮುಂದಿನ ಐದು ವರ್ಷಗಳವರೆಗಾದರೂ ನಡೆಸಿಕೊಂಡು ಹೋಗುವ ಆಶ್ವಾಸನೆಯನ್ನು ಅಲೆಕ್ಸ್ ನೀಡಿದ್ದಾನೆ. ಮೊದಲಿಗೆ ಅಂತಹ ಉತ್ತಮ ಪ್ರತಿಕ್ರಿಯೆಯೇನೂ ಲಭ್ಯವಾಗಿರಲಿಲ್ಲ. ಆದರೆ ಸುದ್ದಿ ಹಬ್ಬುತ್ತಾ ಬಂದ ಹಾಗೆ, ಅಲೆಕ್ಸ್ ಜಾಹೀರಾತುದಾರರನ್ನು ಪಡೆಯತೊಡಗಿದ. ನೂರು ಪಿಕ್ಸೆಲ್ ಪಡೆದ ಜಾಹೀರಾತುದಾರರು ಕೆಲವರಾದರೆ, ಕೆಲವರು ನಾನೂರು ಐನೂರು ಪಿಕ್ಸೆಲ್ ಸ್ಥಳ ಖರೀದಿಸಿ, ದೊಡ್ಡ ಜಾಹೀರಾತು ನೀಡಿದರು. ಈಗ ಸುಮಾರು ಐದು ತಿಂಗಳ ನಂತರ ಆತನ ವೆಬ್‌ಸೈಟಿನಲ್ಲಿ ಉಳಿದಿರುವುದು ಕೇವಲ ಸಾವಿರ ಪಿಕ್ಸೆಲ್. ಅಂದರೆ ಮಿಲಿಯನ್ ಡಾಲರು ಸರದಾರನಾಗುವುದಕ್ಕೆ ಅಲೆಕ್ಸ್‌ಗೆ ಬೇಕಾದ್ದು ಕೇವಲ ಸಾವಿರ ಡಾಲರ್‍. ಇಪ್ಪತ್ತೊಂದನೇ ಕಿರಿ ವಯಸ್ಸಿನಲ್ಲಿ ಹೊಸಬಗೆಯ ಆಲೋಚನೆ ಮಾಡಿ ಮಿಲಿಯನ್ ಡಾಲರ್‍ ಸಂಪಾದಿಸಿರುವುದು ಅಲೆಕ್ಸ್ ಹೆಗ್ಗಳಿಕೆ. ಈಗ ಆತನ ವೆಬ್‌ಪುಟ <a href="http://www.milliondollarhomepage.com/">http://www.milliondollarhomepage.com/</a> ಅನ್ನು ಸಂದರ್ಸಿಸಿದರೆ,ನಿಮ್ಮ ಕಣ್ಣಿಗೆ ಬರೇ ಕಿರು ಚಿತ್ರಗಳ ರಾಶಿ ಕಣ್ಣಿಗೆ ಬೀಳುತ್ತದೆ. ಪ್ರತಿ ಚಿತ್ರದ ಮೇಲೆ ಕರ್ಸರ್‍ ಸರಿದಾಗ, ಜಾಹೀರಾತುದಾರರ ವಿವರ ಮೂಡುತ್ತದೆ. ಚಿತ್ರದ ಮೇಲೆ ಕ್ಲಿಕ್ಕಿಸಿದರೆ, ಅದಕ್ಕೆ ಸಂಬಂಧಿಸಿದ ವೆಬ್‌ಪುಟ ನಿಮ್ಮ ಕಂಪ್ಯೂಟರ್‍ ತೆರೆಯ ಮೇಲೆ ಕಾಣಿಸಿಕೊಳ್ಳುತ್ತದೆ.ಪುಟವನ್ನು ಜೂಂ ಮಾಡಿ(ಹಿಗ್ಗಿಸಿ) ನೋಡುವ ಸೌಲಭ್ಯವೂ ಲಭ್ಯವಿದೆ. ಜಾಹೀರಾತುದಾರರ ಪಟ್ಟಿಯೂ ಪ್ರತ್ಯೇಕ ಪುಟದಲ್ಲಿ ಲಭ್ಯವಿದೆ. ಇನ್ನು ಲಭ್ಯವಿರುವ ಪಿಕ್ಸೆಲ್‌ಗಳು ಯಾವುವು ಎಂಬ ವಿವರವೂ ಲಭ್ಯವಿದೆ. ಇವನ್ನು ಖರೀದಿಸಬಯಸಿದರೆ, ಅದೂ ಸಾಧ್ಯ.ಯಶೋಗಾಥೆ ಮಿಲಿಯನ್‌ಡಾಲರ್‌ಹೋಂಪೇಜ್‌ಗೆ ಜಾಹೀರಾತು ನೀಡಿದವರ ಅನುಭವ ಕಥನ ಕುತೂಹಲಕಾರಿ. ಹೆಚ್ಚಿನವರೂ ಜಾಹೀರಾತು ನೀಡಿದ ಬಳಿಕ ತಮ್ಮ ವೆಬ್‌ಪುಟಕ್ಕೆ ಅಮೋಘ ಯಶಸ್ಸು ಸಿಕ್ಕಿದೆ ಎಂದು ಅಭಿಪ್ರಾಯ ಪಡುತ್ತಾರೆ.ತಮ್ಮ ಪುಟಗಳಿಗೆ ಹಲವಾರು ಪಟ್ಟು ಸಂದರ್ಶಕರು ಬರಲು ಮಲಿಯನ್‌ಡಾಲರ್‌ಹೋಂಪೇಜ್‌ ಕಾರಣವಾಗಿದೆ ಎಂದು ಹೆಚ್ಚಿನ ಜಾಹೀರಾತುದಾರರ ಅಭಿಪ್ರಾಯ. ಅವರ ವ್ಯವಹಾರವೂ ಅದೇ ಪ್ರಮಾಣದಲ್ಲಿ ಬೆಳೆದಿರುವ ಸಾಧ್ಯತೆಯಿದೆ. ಎಲ್ಲಾ ಪಿಕ್ಸೆಲ್‌ಗಳು ಮಾರಾಟವಾದ ಮೇಲೂ ಪುಟವನ್ನು ಹಿಗ್ಗಿಸುವ ಯೋಜನೆ ಅಲೆಕ್ಸ್‌ಗೆ ಇಲ್ಲ. ಆದರೆ ಕನಿಷ್ಠ ಐದು ವರ್ಷ ಪುಟವನ್ನು ಈಗಿರುವ ರೀತಿಯಲ್ಲೇ ಮುಂದುವರಿಸುವುದು ಆತನ ಯೋಜನೆ. ಮಿಲಿಯನ್ ಡಾಲರು ತನ್ನ ವಿದ್ಯಾಭ್ಯಾಸಕ್ಕೆ ಅಗತ್ಯವಿಲ್ಲ ಎಮದು ಒಪ್ಪವ ಅಲೆಕ್ಸ್ ಉಳಿದ ಹಣವನ್ನು ತಂದೆತಾಯಿಯರಿಗೆ ನೀಡುವ, ತನ್ನ ಸ್ವಂತ ಖರ್ಚಿಗೆ ಬಳಸುವ ಮತ್ತು ಉಳಿದ ಹಣದಲ್ಲಿ ವಿದ್ಯಾಭ್ಯಾಸ ಪೂರೈಸಿದ ಬಳಿಕ ವ್ಯವಹಾರ ಶುರು ಮಾಡಲು ಬಳಸುವ ಆಲೋಚನೆಯಿದೆ.ತನ್ನ ಐಡಿಯವನ್ನು ಇತರರು ನಕಲು ಮಾಡುವ ಬಗ್ಗೆ ಅಲೆಕ್ಸ್‌ಗೆ ಹೆಚ್ಚಿನ ತಲೆಬಿಸಿ ಇಲ್ಲ. ತಾನು ಬೇರೇನಾದರೂ ಹೊಸ ಐಡಿಯಾ ಕಂಡುಕೊಳ್ಳಲು ಸಮರ್ಥ ಎಂದು ಆತನ ನಂಬಿಕೆ. ಇಡೀ ವೆಬ್‌ ಪುಟವನ್ನೇ ಮಾರಾಟಕ್ಕಿಟ್ಟು, ಅದರಲ್ಲಿ ಯಶ ಕಂಡ ಅಲೆಕ್ಸ್, ಅಂತರ್ಜಾಲದ ಇ-ವಾಣಿಜ್ಯ ಒದಗಿಸುವ ಅಪರಿಮಿತ ಅವಕಾಶಗಳ ಕಡೆ ಯುವಕರು ಗಮನ ಕೊಡಬೇಕಾದ ಅಗತ್ಯವನ್ನು ಒತ್ತಿಹೇಳುತ್ತದೆ. ಹಳ್ಳಿಯ ಹುಡುಗನೋರ್ವ ತನ್ನ ವಿಶಿಷ್ಟ ಯೋಚನೆಯನ್ನೇ ಬಂಡವಾಳವಾಗಿಸಿ, ತನ್ನ ವಿದ್ಯಾಭ್ಯಾಸವನ್ನು ಯಾರ ನೆರವೂ ಇಲ್ಲದೆ ಪೂರೈಸುತ್ತಿರುವುದು ನಮ್ಮ ಯುವಕರಿಗೂ ಹುಮ್ಮಸ್ಸು ನೀಡಲಿ.*ಅಶೋಕ್
</body>
</html>