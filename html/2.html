
<html>
<body>
<h1></h1>
<b>ಸಾಕ್ಷರತಾ ಆಂದೋಲನಕ್ಕೆ ಗೂಗಲ್ ನೆರವು </b><br />ವಿಶ್ವದಾದ್ಯಂತ ನಡೆಯುತ್ತಿರುವ ಸಾಕ್ಷರತಾ ಆಂದೋಲನಗಳು ಪರಸ್ಪರರ ಅನುಭವದಿಂದ ಲಾಭ ಪಡೆಯಲು ನೆರವಾಗಲು ಗೂಗಲ್ ಸಾಕ್ಷರತಾ ವೆಬ್‌ತಾಣವನ್ನು ರೂಪಿಸಿದೆ. ಸಾಕ್ಷರತಾ ಆಂದೋಲನಗಳ ಬಗ್ಗೆ ನಿರ್ಮಿಸಿರುವ ಕಿರು ಚಿತ್ರಗಳನ್ನು ಇಲ್ಲಿ ಒದಗಿಸಲು ಅವಕಾಶವಿದೆ.ಇತರರು ಇಲ್ಲಿ ಇಟ್ಟಿರುವ ಚಿತ್ರಗಳನ್ನು ನೋಡಿ,ಸ್ಫೂರ್ತಿ ಪಡೆಯಬಹುದು.ಅದಲ್ಲದೆ ನಕ್ಷೆ, ಸಂಶೋಧನಾ ಪ್ರಬಂಧಗಳ ಶೋಧ ಕಾರ್ಯ, ಪುಸ್ತಕ ಶೋಧ, ವಿವಿಧ ವಿಷಯಗಳ ಬಗ್ಗೆ ಆಸಕ್ತ ಗುಂಪು ರಚಿಸಿಕೊಳ್ಳಲು ಇಲ್ಲಿ ಸಾಧ್ಯ. ಯಾವುದೇ ವಿಚಾರದ ಬಗ್ಗೆ ನಮ್ಮ ವಿಚಾರಗಳನ್ನು ಮುಕ್ತವಾಗಿ ವ್ಯಕ್ತ ಪಡಿಸುವ ಬ್ಲಾಗ್ ಸೇವೆಯನ್ನೂ ಇಲ್ಲಿ ಕಲ್ಪಿಸಲಾಗಿದೆ.ಭಾಷಾ ಕಲಿಕೆಗೆ ಸಂಬಂಧಿಸಿದ ಸಮಪನ್ಮೂಲಗಳು ಇಲ್ಲಿ ಧಾರಾಳವಾಗಿ ಲಭ್ಯವಿವೆ.(<a href="http://www.gogle.com/literacy">www.gogle.com/literacy</a>)<br /><b>ವಾಹನ ಸಂದಣಿಯಲ್ಲಿ ರೊಬೋಟ್ ಕಾರಿನ ರೇಸ್ ಸ್ಪರ್ಧೆ</b><br />ರೊಬೋಟ್‌ಚಾಲಿತ ಕಾರುಗಳು ಸಾಮರ್ಥ್ಯ ಪರೀಕ್ಷಿಸಲು ಅಮೆರಿಕಾದಲ್ಲಿ ವಿವಿಧ ಸ್ಪರ್ದೆಗಳನ್ನು ಏರ್ಪಡಿಸುವುದು ವಾರ್ಷಿಕ ವಿಧಿಯಾಗಿದೆ.ಕಳೆದ ವರ್ಷ ಮರುಭೂಮಿ ರೇಸ್ ಏರ್ಪಡಿಸಲಾಗಿತ್ತು. ಸ್ಟಾನ್‌ಫರ್ಡ್ ವಿಶ್ವವಿದ್ಯಾಲಯದವರ ರೊಬೋಟ್‌ಚಾಲಿತ ಕಾರು ಬಹುಮಾನ ಗೆದ್ದಿತು. ಈ ವರ್ಷ ವಾಹನ ಸಂದಣಿಯಲ್ಲಿ ಕಾರು ರೇಸ್ ಏರ್ಪಡಿಸಲಾಗಿದೆ. ಅರುವತ್ತು ಮೈಲು ದೂರ ಇಂತಹ ಪರಿಸ್ಥಿತಿಯಲ್ಲಿ ವಾಹನ ಕ್ರಮಿಸಿ, ಇತರ ವಾಹನಗಳಿಗಿಂತ ಮೊದಲು ಗಮ್ಯ ಸೇರಿದರೆ ಬಹುಮಾನ ಸಿಗಲಿದೆ. ನಿಜವಾದ ವಾಹನ ನಿಬಿಡ ರಸ್ತೆಯಲ್ಲಿ ಸ್ಪರ್ದೆ ನಡೆಸುವ ಸಾಹಸಕ್ಕೆ ಆಯೋಜಕರು ಹೋಗಿಲ್ಲ. ಬದಲಾಗಿ ಕೃತಕ ಅಡೆತಡೆ, ಚಾಲಕರಹಿತ ವಾಹನ ಇಂತವುಗಳ ಮೂಲಕ ನಿಬಿಡತೆಯನ್ನು ಸೃಷ್ಟಿಸಲಾಗುತ್ತದೆ. ಸ್ಟಾನ್‌ಫರ್ಡ್ ವಿಶ್ವವಿದ್ಯಾಲಯದವರು ಮತ್ತೆ ತಮ್ಮ ಕೌಶಲ್ಯವನ್ನು ಪಣಕ್ಕೊಡ್ಡಲಿದ್ದಾರೆ.ಅವರು ಬಳಸುವ ಕಾರು ಜರ್ಮನ್ ನಿರ್ಮಿತ ವೊಲ್ಕ್ಸ್‌ವಾಗನ್.ಮೊದಲ ಬಹುಮಾನ ಎರಡು ದಶಲಕ್ಷ ಡಾಲರ್‍.<br /><b>ದೇವರಿಗೂ ಇ-ಮೇಲ್</b><br />ಹಬ್ಬಗಳ ಸಂದರ್ಭದಲ್ಲಿ ಅನಿವಾಸಿ ಭಾರತೀಯರು ಪೂಜಾ ಕೈಂಕರ್ಯ ಕೈಗೊಳ್ಳಲು ದೇವಾಲಯಗಳಿಗೆ ಹೋಗುವುದು ಕಷ್ಟ ತಾನೇ? ಅವರು ಪೂಜಾ ಕಾರ್ಯ ನೆರವೇರಿಸಲು ಅವಕಾಶ ನೀಡುವ ವೆಬ್‌ಸೈಟುಗಳು ಈಗ ಜನಪ್ರಿಯವಾಗುತ್ತಿವೆ. ದೇವರಿಗೆ ಸ್ವತಃ ಆರತಿ ಬೆಳಗಲು, ಅರ್ಚನೆ ನಡೆಸಲು ಸೈಟುಗಳು ಅವಕಾಶ ನೀಡುತ್ತವೆ. ಕಂಪ್ಯೂಟರ್‍ ಮೌಸ್ ಕ್ಲಿಕ್ಕಿಸಿ ಇದನ್ನು ಮಾಡಬಹುದು! ಸೇವಾದರ ಕ್ರೆಡಿಟ್ ಕಾರ್ಡ್ ಮೂಲಕ ಪಾವತಿಸಿದರೆ ಸರಿ!ಮಿಂಚಿನಗತಿಯಲ್ಲಿ ಯೋಚಿಸಿ,ಮಿಂಚಿಬಿಡಿ! ಮ್ಯಾರಥಾನ್‌ಪಟು ಓಟದಲ್ಲಿ ಭಾಗವಹಿಸಿ,ಪೂರ್ಣಗೊಳಿಸುವ ಮೂಲಕ ಒಂದು ಬಗೆಯ ತೃಪ್ತಿ ಪಡೆಯುತ್ತಾನೆ ತಾನೇ?ಹಾಗೆಯೇ ತೀವ್ರಗತಿಯಲ್ಲಿ ಯೋಚಿಸಿದರೆ,ಮಿದುಳು ಕೂಡಾ ಒಂದು ಬಗೆಯ ಆನಂದ ಪಡೆಯುತ್ತದೆ ಎಂದು ಸಂಶೋಧಕರು ಪ್ರಬಂಧ ಮಂಡಿಸಿದ್ದಾರೆ. ಈ ಮಿಂಚಿನಗತಿಯ ಯೋಚನೆಗಳು ಖಿನ್ನತೆ ಹುಟ್ಟಸುವ ಸಂಗತಿಗಳಾಗಿದ್ದರೂ ಹಿತಾನುಭವ ಪಡೆಯುವುದು ಸಾಧ್ಯ. ಆದರೆ ಇದರ ಬಗ್ಗೆ ಸಾಮಾನ್ಯದ್ದಕ್ಕಿಂತ ವೇಗವಾಗಿ ಯೋಚಿಸಬೇಕು ಎಂದವರ ಅಧ್ಯಯನದ ವರದಿ ತಿಳಿಸುತ್ತದೆ.<br /><b>ಪುಕ್ಕಟೆ ತಂತ್ರಾಂಶ ಬಳಸಿದರೆ ಜೋಕೆ</b><br />ಮೈಕ್ರೋಸಾಫ್ಟ್ ಕಂಪೆನಿಯು ತಂತ್ರಾಂಶ ಕದಿಯುವಿಕೆಯ ಬಗ್ಗೆ ನಿರ್ದಾಕ್ಷಿಣ್ಯ ಕ್ರಮಕೈಗೊಳ್ಳಲಿದೆಯಂತೆ.ಅದರ ಮುಂಬರುವ ತಂತ್ರಾಂಶ ಕಾರ್ಯನಿರ್ವಹಣಾ ವ್ಯವಸ್ಥೆ ವಿಸ್ಟಾದಲ್ಲಿ ಬಿಗುವಾದ ಕ್ರಮಕೈಗೊಂಡು ತಂತ್ರಾಂಶವನ್ನುಅಕ್ರಮವಾಗಿ ಬಳಸುವವರಿಗೆ ಪಾಠ ಕಲಿಸಲು ಕಂಪೆನಿ ತಯಾರಾಗಿದೆಯಂತೆ. ಅದರಂತೆ ಅಂತರ್ಜಾಲ ಜಾಲಾಡುವಾಗ ಕಂಪ್ಯೂಟರ್‌ನ ತಂತ್ರಾಂಶ ಸಾಚಾವೇ ಎಂದು ಪರೀಕ್ಷಿಸಲಾಗುತ್ತದೆ. ಅಲ್ಲವಾದರೆ, ಅವರ ಕಂಪ್ಯೂಟರಿನ ಸಾಮರ್ಥ್ಯವನ್ನು ಕಡಿತಗೊಳಿಸಲಾಗುತ್ತದೆ. ಮೂರುದಿನಗಳ ತರುವಾಯವೂ ತಂತ್ರಾಂಶವನ್ನು ಬದಲಿಸದಿದ್ದರೆ, ಕಂಪ್ಯೂಟರ್‌ನ ಹಾರ್ಡ್‌ಡಿಸ್ಕ್‌ನಲ್ಲಿರುವ ಮಾಹಿತಿಯನ್ನು ಬಳಸಲೂ ಸಾಧ್ಯವಾಗದು.ದಿವಸಕ್ಕೊಂದು ಗಂಟೆ ಕಾಲ ಮಾತ್ರಾ ಅಂತರ್ಜಾಲ ಜಾಲಾಡಲು ಅವಕಾಶ ಸಿಗುತ್ತದೆ. ಮೈಕ್ರೋಸಾಫ್ಟಿನ ಈ ಚಾಪೆ ಕೆಳಗೆ ತೂರುವ ಯೋಜನೆಗೆ ಅಕ್ರಮ ತಂತ್ರಾಂಶ ಬಳಕೆದಾರರ ರಂಗೋಲಿ ಕೆಳಗೆ ತೂರುವ ಉತ್ತರ ಸಿದ್ಧವಾಗಿರಬಹುದು.<br /><b>ತಂತ್ರಾಂಶ ಸಾಲು ಶೋಧಿಸಿ!</b><br />ಗೂಗಲ್‌ನ ಇನ್ನೊಂದು ಅನನ್ಯ ಸೇವೆಯ ಮೂಲಕ ಕಂಪ್ಯೂಟರ್‍ ಕೋಡ್‌ಗಳನ್ನು ಶೋಧಿಸಿ, ನಮಗೆ ಬೇಕಾದ ಸಾಲುಗಳನ್ನು ಪಡೆಯಲು ಸಾಧ್ಯ. ತಂತ್ರಾಂಶ ಅಭಿವೃದ್ಧಿಕಾರರಿಗೆ ವರದಾನವಾಗಬಲ್ಲಿ ಈ ಸೇವೆಯಲ್ಲಿ,ಹಿಂದೆಯೇ ಅಭಿವೃದ್ಧಿಯಾದ ತಂತ್ರಾಂಶದ ಸಾಲುಗಳಲ್ಲಿ ನಮಗೆ ಬೇಕಿರುವ ಸಾಲುಗಳು ಇವೆಯೇ ಎಂದು ಹುಡುಕಬಹುದು.ಇತರರು ಸಮಸ್ಯೆಯನ್ನು ಬಗೆಹರಿಸಿದ ಪರಿಯನ್ನು ತಿಳಿದರೆ,ಸಮಸ್ಯೆ ಬಗೆಹರಿಸಲು ತಂತ್ರಾಂಶ ಅಭಿವೃದ್ಧೀ ಪಡಿಸುವುದು ತುಸು ಸುಲಭವಾಗಬಹುದು ಎನ್ನುವುದು ಇಲ್ಲಿಯ ಚಿಂತನೆ.*ಅಶೋಕ್‌ಕುಮಾರ್‌ ಎ
</body>
</html>