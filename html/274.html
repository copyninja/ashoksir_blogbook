
<html>
<body>
<h1>ಐಟಿ ನೀತಿ:ಇ-ಆಡಳಿತದ ಗುರಿ</h1>
<div dir="ltr" style="text-align: left;">
<br />
<br />
<br />
<b>ಐಟಿ ನೀತಿ:ಇ-ಆಡಳಿತದ ಗುರಿ</b><br />
ಸರಕಾರಿ ಸೇವೆಗಳನ್ನು ಅಂತರ್ಜಾಲ ಮೂಲಕ ಒದಗಿಸುವುದನ್ನು ಕಡ್ಡಾಯವಾಗಿಸುವುದು ಸರಕಾರದ ಗುರಿ.ಕರಡು ಐಟಿ ನೀತಿಯ ಪ್ರಕಾರ,ಭಾರತದ ನಗರ ಪ್ರದೇಶಗಳಲ್ಲೂ ಬಿಪಿಓ ಸೇವೆಗಳನ್ನು ಹೆಚ್ಚು ಜನಪ್ರಿಯವಾಗಿಸಿ,ಮುಂದಿನ ದಶಕಾಂತ್ಯದಲ್ಲಿ ಮುನ್ನೂರು ಬಿಲಿಯನ್ ಡಾಲರುಗಳಷ್ಟು ಮಟ್ಟಿಗೆ ಹೆಚ್ಚಿಸುವ ಪ್ರಸ್ತಾವವನ್ನು ಕೇಂದ್ರ ಸರಕಾರ ಮಾಡಿದೆ.ಹತ್ತು ದಶಲಕ್ಷ ಜನರ ಕೌಶಲಾಭಿವೃದ್ಧಿ ಮಾಡಿ,ನೌಕರಿಯೊದಗಿಸುವ ಗುರಿಯೂ ಇದೆ.ಸಣ್ಣ ನಗರಗಳಲ್ಲಿ ಕಂಪ್ಯೂಟರ್ ಸಂಬಂಧಿತ ಉದ್ಯಮಗಳನ್ನು ಆರಂಭಿಸಲು ಪ್ರೋತ್ಸಾಹ ನೀಡುವ ಯೋಜನೆಗಳನ್ನು ಸರಕಾರ ಹೊಂದಿದೆ.<br />
ಹೊಸ ಟಿವಿ ಚಾನೆಲ್‌ಗಳನ್ನು ಆರಂಭಿಸುವುದನ್ನು ಕಠಿನವಾಗಿಸುವ ನೀತಿಯನ್ನು ಸರಕಾರ ಪ್ರಕಟಿಸಿದೆ.ಸುದ್ದಿ ಅಧಾರಿತ ಚಾನೆಲ್‌ಗಳನ್ನು ಆರಂಭಿಸಲು,ಮೊದಲ ಚಾನೆಲಿಗೆ ಇಪ್ಪತ್ತು ಕೋಟಿ ರೂಪಾಯಿಗಳ ಠೇವಣಿ ಇಡಬೇಕಾಗುತ್ತದೆ.ನಂತರದ ಪ್ರತಿ ಚಾನೆಲಿಗೆ ಐದು ಕೋಟಿ ರೂಪಾಯಿಗಳ ಮೊತ್ತ ಪಾವತಿ ಅನಿವಾರ್ಯ.ಇತರ ಚಾನೆಲುಗಳಿಗಾದರೆ ಮೊದಲ ಚಾನೆಲ್ ಮಟ್ಟಿಗೆ ಶುಲ್ಕ ಐದು ಕೋಟಿ ರೂಪಾಯಿಗಳು ಮತ್ತು ನಂತರದವುಗಳಿಗೆ ಎರಡೂವರೆ ಕೋಟಿ ದರದಲ್ಲಿ ಹಣ ಪಾವತಿಸಬೇಕು.ವಿದೇಶೀ ಚಾನೆಲುಗಳ ಪ್ರಸಾರಕ್ಕೆ ಐದು ಕೋಟಿ ಡಾಲರು ನೀಡಬೇಕಾಗುತ್ತದೆ.<br />
--------------------------------<br />
<b>ಆಕಾಶ್:ಅಗ್ಗದ ಟ್ಯಾಬ್ಲೆಟ್</b><br />
<br />
ವಾಣಿಜ್ಯ ಉತ್ಪನ್ನವಾಗಿ,ಸಬ್ಸಿಡಿಯಿಲ್ಲದೆಯೂ ಮೂರು ಸಾವಿರ ಬೆಲೆಯಲ್ಲಿ ಜನರಿಗೆ ಲಭ್ಯವಾಗುವ ನಿರೀಕ್ಷೆಯಿರುವ ಆಕಾಶ್ ಟ್ಯಾಬ್ಲೆಟ್ ಸಾಧನ,ಬಿಡುಗಡೆಯಾಗಿ ಸುದ್ದಿಯಲ್ಲಿದೆ.ವಾಣಿಜ್ಯ ಮಾದರಿಯಲ್ಲಿ ಸೆಲ್‌ಪೋನ್ ಮಾಡೆಮ್ ಇರುವ ಕಾರಣ,ಇದರಲ್ಲಿ ಅಂತರ್ಜಾಲವನ್ನು ಮೊಬೈಲ್ ಜಾಲದ ಮೂಲಕವೂ ಪಡೆಯಬಹುದು.ಸರಕಾರಕ್ಕೆ ಒದಗಿಸುವ ಮಾದರಿಯಲ್ಲಿ ವೈ-ಫೈ ಮೂಲಕ ಅಂತರ್ಜಾಲ ಪಡೆಯಬೇಕಷ್ಟೆ.ಇನ್ನೂರೈವತ್ತಾರು ಎಂಬಿ ಸ್ಮರಣಕೋಶ ಇದೆ.ಆಂಡ್ರಾಯಿಡ್ ಆಪರೇಟಿಂಗ್ ವ್ಯವಸ್ಥೆ ಹೊಂದಿದ ಟ್ಯಾಬ್ಲೆಟ್ ಇನ್ನೆರಡು ತಿಂಗಳಲ್ಲಿ ಮಾರಾಟಕ್ಕೆ ಲಭ್ಯವಾಗಬಹುದು.ಡೇಟಾವಿಂಡ್ ಕಂಪೆನಿಯಿದನ್ನು ತಯಾರಿಸಿದೆ.ಚೀನೀ ಬಿಡಿಭಾಗಗಳೇ ಅದು ಅಗ್ಗವಾಗಿರುವ ಗುಟ್ಟು.<br />
-----------------------<br />
<b>ಒರೇಕಲ್:ಕ್ಲೌಡ್ ಸೇವೆ</b><br />
ತನ್ನ ಸೇವೆಗಳ ಜಾಲವನ್ನು ಅಂತರ್ಜಾಲದ ಕ್ಲೌಡ್ ಸೇವೆಗಳ ಮುಖಾಂತರ ನೀಡುವ ಪ್ರಸ್ತಾವವನ್ನು ಒರೇಕಲ್ ಕಂಪೆನಿ ಮಾಡಿದೆ.ಡೇಟಾಬೇಸ್,ತಂತ್ರಾಂಶಗಳನ್ನು ಕ್ಲೌಡ್ ಮೂಲಕ ಪಡೆಯುವುದು ಗ್ರಾಹಕರಿಗೆ ಸಾಧ್ಯವಾಗಲಿದೆ.ತಮ್ಮ ಅಗತ್ಯದ ಅನುಸಾರ ಸಾಮರ್ಥ್ಯವನ್ನು ಏರಿಳಿಸುವುದು ಸಾಧ್ಯವಾಗುವುದು ಸೇವೆಯ ಇನ್ನೊಂದು ಪ್ಲಸ್ ಪಾಯಿಂಟ್.ಗ್ರಾಹಕ ಸೇವೆ,ಮಾನವ ಸಂಪನ್ಮೂಲ ನಿರ್ವಹಣೆಯೂ ಸೇರಿದಂತೆ ಹಲವು ಬಗೆಯ ತಂತ್ರಾಂಶಗಳನ್ನು ಒರೇಕಲ್ ಒದಗಿಸುತ್ತಿದೆ.<br />
--------------------------------<br />
<b>ಸ್ಟೀವ್ ಜಾಬ್ಸ್:ನೋಬೆಲ್ ಸಿಗಬೇಕಿತ್ತು?</b><br />
<div class="separator" style="clear: both; text-align: center;">
<a href="http://1.bp.blogspot.com/-6eA6VHWZ7oE/TpIy9h5ITFI/AAAAAAAABs8/FDxsLymif0Y/s1600/steve-jobs-book.jpg" style="clear: left; float: left; margin-bottom: 1em; margin-right: 1em;"><img border="0" height="180" src="http://1.bp.blogspot.com/-6eA6VHWZ7oE/TpIy9h5ITFI/AAAAAAAABs8/FDxsLymif0Y/s320/steve-jobs-book.jpg" width="320" /></a></div>
<br />
ತಂತ್ರಜ್ಞಾನಕ್ಕೆ&nbsp; ನೋಬೆಲ್ ಬಹುಮಾನ ಕೊಡಲಾಗುತ್ತಿಲ್ಲ.ಹಾಗೊಂದು ವೇಳೆ ತಂತ್ರಜ್ಞಾನಕ್ಕೆ ಮೀಸಲಾದ ನೋಬೆಲ್ ಬಹುಮಾನ ಇದ್ದಲ್ಲಿ,ಅದು ಕಳೆದವಾರ ನಿಧನರಾದ ಆಪಲ್ ಕಂಪೆನಿಯ ಸಹ-ಸ್ಥಾಪಕ ಸ್ಟೀವ್ ಜಾಬ್ಸ್‌ಗೆ ಸಿಗಬೇಕಿತ್ತು.ಜನರ ಚಿತ್ತ ಅಪಹರಿಸಿದ ಸಾಧನಗಳ ವಿನ್ಯಾಸ ಮಾಡಿದ ಸ್ಟೀವ್ ಜಾಬ್ಸ್ ಅವರು ಓರ್ವ ಮಾಂತ್ರಿಕನೇ ಸರಿ.ಸಾಲು ಸಾಲಾಗಿ,ಐಪಾಡ್,ಐಫೋನ್,ಐಟ್ಯಾಬ್ ಅಂತಹ ಸಾಧನಗಳನ್ನು ಮಾರುಕಟ್ಟೆಗೆ ಬಿಟ್ಟು ಯಶಸ್ಸಿನ ತುತ್ತ ತುದಿಗೇರಲು ಸಾಧ್ಯವಾಗುವುದು ಸಣ್ಣ ಸಾಧನೆಯಲ್ಲ.<br />
ಎಪ್ಪತ್ತರ ದಶಕದಲ್ಲಿ ಭಾರತಕ್ಕೆ ಆಗಮಿಸಿದ ಸ್ಟೀವ್ ಜಾಬ್ಸ್,ಆಧ್ಯಾತ್ಮಿಕವಾಗಿ ಭಾರತದತ್ತ ಕಣ್ಣುಹಾಯಿಸಿದ್ದರು.ಭಾರತವು ತಾನು ನಿರೀಕ್ಷಿಸಿದ್ದಕ್ಕಿಂತ ಹೆಚ್ಚು ಬಡತನದಿಂದ ಜರ್ಜರಿತವಾಗಿತ್ತು ಎಂದು ಸ್ಟೀವ್ ಜಾಬ್ಸ್ ಅನಿಸಿಕೆ ವ್ಯಕ್ತಪಡಿಸಿದ್ದಿದೆಯಂತೆ.ಮುಂದೆ ಆಪಲ್ ಕಂಪೆನಿಯು ಭಾರತದಲ್ಲಿ ತನ್ನ ವ್ಯವಹಾರವನ್ನು ಸಣ್ಣ ಮಟ್ಟಿಗೆ ಆರಂಭಿಸಿ,ನಂತರ ಅದನ್ನು ಹಿಂದೆಗೆದು ಕೊಂಡಿತು.ಕೊನೆಯ ವರೆಗೂ ಆಪಲ್ ಕಂಪೆನಿಯು ತನ್ನ ವ್ಯವಹಾರವನ್ನು ಭಾರತದಲ್ಲಿ ತೆರೆಯಲಿಲ್ಲ.ದುಬಾರಿ ಸಾಧನಗಳಾದ ಆಪಲ್ ಸಾಧನಗಳು ಭಾರತದಲ್ಲಿ ಯಶಸ್ವಿಯಾಗುವುದರ ಬಗ್ಗೆ ಸ್ಟೀವ್ ಜಾಬ್ಸ್ ಅವರಿಗೆ ಅನುಮಾನಗಳಿದ್ದುವೋ ಏನೋ!<br />
ಅಂದ ಹಾಗೆ ಸ್ಟೀವ್ ಜಾಬ್ಸ್ ಅವರ ಆತ್ಮಚರಿತ್ರೆ ನವಂಬರ್ ವೇಳೆಗೆ ಪ್ರಕಟವಾಗುವ ನಿರೀಕ್ಷೆ ಹೇಗೂ ಇತ್ತು.ಈಗ ಅವರ ಮರಣದ ಕಾರಣ,ಅದನ್ನು ತುಸು ಮುಂದಾಗಿ ಅಕ್ಟೋಬರಿನಲ್ಲೇ ಬಿಡುಗಡೆ ಮಾಡುವ ಸಾಧ್ಯತೆಗಳಿವೆ.<br />
ಸಾವಿನಲ್ಲೂ ಲಾಭ ಮಾಡಿಕೊಳ್ಳಲು ಬಯಸುವ ದಾಳಿಕೋರರರು,ಏನೇನೋ ಅಪಾಯಕಾರಿ ಕೊಂಡಿಗಳನ್ನು ನೀಡಿ,ಅಂತರ್ಜಾಲಿಗರ ಮುಗ್ಧತೆಯ ದುರ್ಲಾಭ ಪಡೆಯಲು ಪ್ರಯತ್ನಿಸುತ್ತಿರುವುದು ಕಂಡು ಬಂದಿದೆ.ಸ್ಟೀವ್ ಜಾಬ್ಸ್ ಅವರ ಅಪೂರ್ವ ಚಿತ್ರಗಳು,ಉಚಿತ ಐಪ್ಯಾಡು ಸಾಧನಗಳ ಬಹುಮಾನ ಗೆಲ್ಲಿ ಎಂದು ಕಂಪ್ಯೂಟರ್ ವಶೀಕರಿಸುವ ತಂತ್ರಾಂಶಗಳ ಅಪಾಯಕಾರಿ ಕೊಂಡಿಗಳನ್ನು ನೀಡುವ ಪ್ರಯತ್ನಗಳು ಎಗ್ಗಿಲ್ಲದೆ ನಡೆದಿವೆ.<br />
--------------------------<br />
<b>ತುಷಾರ:ವಾರ್ಷಿಕ&nbsp; ಚಂದಾ ಗೆಲ್ಲಿ!</b><br />
ಈ ಪ್ರಶ್ನೆಗೆ ಸರಿಯುತ್ತರ ಕಳುಹಿಸಿ,ತುಷಾರ ಮಾಸಿಕದ ವಾರ್ಷಿಕ ಚಂದಾ ಗೆಲ್ಲಿ! ಬಹುಮಾನ ಪ್ರಾಯೋಜಿಸಿದವರು ಶೋಭಾ ಮೋಹನ್,ಬೆಂಗಳೂರು.<br />
*ಸ್ಟೀವ್ ಜಾಬ್ಸ್ ಅವರ ಮುಖ್ಯ ಕೌಶಲ ಯಾವುದಾಗಿತ್ತು?<br />
(ಉತ್ತರವನ್ನು nistantusansaara@gmail.comಗೆ ಮಿಂಚಂಚೆ ಮಾಡಿ ವಿಷಯ:NS51 ನಮೂದಿಸಿ.)<br />
ಕಳೆದ ವಾರದ ಬಹುಮಾನಿತ ಉತ್ತರ:<br />
*ಸೈಬರ್ ಬ್ರೌಸಿಂಗ್ ಕೇಂದ್ರಗಳ ನಿಯಂತ್ರಣಕ್ಕೆ ಲಭ್ಯವಿರುವ ಉಚಿತ ತಂತ್ರಾಂಶ ಕ್ಲಿಂಕ್.http://www.clinck.inಬಹುಮಾನ ವಿಜೇತರು ಪವನ್ ಪಡುಬಿದ್ರಿ..ಅಭಿನಂದನೆಗಳು.<br />
<b>*ಅಶೋಕ್‌ಕುಮಾರ್ ಎ</b></div>
</body>
</html>