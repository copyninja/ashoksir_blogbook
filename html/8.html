
<html>
<body>
<h1>ಪ್ರಶ್ನೆಪತ್ರಿಕೆ ಸೋರಿಕೆ ತಡೆ: ತಂತ್ರಜ್ಞಾನದ ನೆರವು ಪಡೆಯಬಾರದೇಕೆ?</h1>
ಈಗೀಗ ಪರೀಕ್ಷೆಗಳ ಪ್ರಶ್ನೆಪತ್ರಿಕೆಗಳು ಸೋರಿಕೆಯಾಗಿವೆ ಎನ್ನುವ ಸುದ್ದಿ ಮಾಮೂಲಿಯಾಗಿಬಿಟ್ಟಿವೆ. ಆದರೆ ಹೆಚ್ಚಿನ ಸಂದರ್ಭಗಳಲ್ಲೂ ಸೋರಿಕೆ ವರದಿಗಳನ್ನು ವಿಶ್ವವಿದ್ಯಾಲಯದವರು(ಅಥವಾ ಸಂಬಂಧಿಸಿದವರು) ನಿರಾಕರಿಸುತ್ತಾರೆ. ಇದೀಗ ನಡೆಯುತ್ತಿರುವ ವಿಶ್ವೇಶ್ವರಯ್ಯ ತಾಂತ್ರಿಕ ವಿಶ್ವವಿದ್ಯಾಲಯದ ಪರೀಕ್ಷೆಗಳಲ್ಲಿ ಪ್ರಶ್ನೆಪತ್ರಿಕೆ ಸೋರಿ ಹೋಗಿ ಮರು ಪರೀಕ್ಷೆ ನಡೆಸಬೇಕಾಗಿ ಬಂದಿದೆ.ಸೋರಿಕೆಗೆ ಹೈಟೆಕ್ ವಿಧಾನ?: ಪತ್ರಿಕಾ ವರದಿಗಳಂತೆ ಕೆಲವು ಪರೀಕ್ಷೆಗಳಿಗೆ ಮುನ್ನ ಪರೀಕ್ಷೆಯ ಪ್ರಶ್ನೆಗಳು ಎಸ್ ಎಮ್ ಎಸ್ ಸಂದೇಶದ ಮೂಲಕ ವಿದ್ಯಾರ್ಥಿಗಳಿಗೆ ಸಿಗುತ್ತಿದ್ದುವು. ಪ್ರಶ್ನೆಪತ್ರಿಕೆ ಸೋರಿಕೆಗೆ ಹೈಟೆಕ್ ವಿಧಾನ ಬಳಕೆಯಾಗುವುದು ಹಿಂದಿನಿಂದಲೂ ಇದೆ. ಪ್ರಶ್ನೆಪತ್ರಿಕೆಗಳ ಪೋಟೋಸ್ಟಾಟ್ ಪ್ರತಿಗಳನ್ನು ತೆಗೆದು, ಅವನ್ನು ವ್ಯಾಪಕವಾಗಿ ವಿದ್ಯಾರ್ಥಿಗಳ ಕೈಗೆ ತಲುಪಿಸುವುದು, ಫ್ಯಾಕ್ಸ್ ಮೂಲಕ ರಾಜ್ಯದ ಮೂಲೆಮೂಲೆಗೆ ತಲುಪಿಸುವುದು,ಇ-ಮೇಲ್ ಮೂಲಕ ವಿತರಣೆ ಇತ್ಯಾದಿ ತಂತ್ರಗಳು ಚಾಲ್ತಿಯಲ್ಲಿವೆ.ಸೋರಿಕೆ ಹೇಗೆ?: ಹೆಚ್ಚಿನ ಸಂದರ್ಭಗಳಲ್ಲೂ ಪ್ರಶ್ನೆಪತ್ರಿಕೆ ಬಹಿರಂಗಕ್ಕೆ ಅದನ್ನು ಮುದ್ರಿಸುವ ಪ್ರೆಸ್‌ಗಳೇ ಕಾರಣವಾಗಿರುವುದು ಕಂಡುಬಂದಿದೆ. ಪ್ರಶ್ನೆಪತ್ರಿಕೆಯನ್ನು ಕಂಪೋಸ್ ಮಾಡುವ, ಮುದ್ರಿಸುವ, ಪ್ಯಾಕ್‌ ಮಾಡುವ ಹಂತಗಳಲ್ಲಿ ಸೋರಿಕೆಗೆ ಅವಕಾಶ ಸಾಕಷ್ಟು ಇದೆ. ಪ್ರಶ್ನೆಪತ್ರಿಕೆಯ ಸಾಗಾಟ ಹಂತದಲ್ಲೂ ನಂತರ ಶೇಖರಣೆ ಹಂತದಲ್ಲೂ ಸೋರಿಕೆ ಸಾಧ್ಯ. ಇನ್ನು ಪ್ರಶ್ನೆಪತ್ರಿಕೆ ರಚಿಸಿದವರೇ ಅಥವಾ ಅದನ್ನು ಪರಿಶೀಲಿಸಿದವರು,ಅದನ್ನು ಬಹಿರಂಗಗೊಳಿಸಿದರೆ ಬೇಲಿಯೇ ಹೊಲಮೇದಂತಾದೀತು. ಕಾಲೇಜಿಗೆ ಪ್ರಶ್ನೆಪತ್ರಿಕೆ ಮೊದಲೇ ತಲುಪಿರುವ ಕಾರಣ, ಪ್ರಶ್ನೆಪತ್ರಿಕೆ ಕಟ್ಟನ್ನು ಒಡೆದು, ಅದರಿಂದ ಪ್ರತಿ ತೆಗೆಯುವ ಕ್ಷೀಣ ಸಾಧ್ಯತೆ ಇದ್ದರೂ,ಪರೀಕ್ಷೆಗೆ ಕೊಂಚ ಮುನ್ನ ಕಟ್ಟು ಒಡೆಯುವ ಕಟ್ಟುಪಾಡು ಇರುವುದರಿಂದ, ಸಂಬಂಧಿಸಿದವರೆಲ್ಲಾ ಕೈಜೋಡಿಸದಿದ್ದರೆ ಇಂತಹ ಸಾಧ್ಯತೆ ಕಡಿಮೆ.ಪ್ರಶ್ನೆಪತ್ರಿಕೆ ರಚಿಸಿದವರಿಂದ ಅದರ ಸೋರಿಕೆ ತಡೆಗೆ,ಅದರ ವಿವಿಧ ಪ್ರಶ್ನೆಗಳನ್ನು ಬೇರೆ ಬೇರೆಯವರಿಂದ ಪಡೆದು, ಪೂರ್ತಿ ಪ್ರಶ್ನೆಪತ್ರಿಕೆ ಯಾರಿಗೂ ತಿಳಿಯದಂತೆ ಮಾಡುವ ನವೀನ ಪ್ರಯೋಗವೂ ನಡೆದಿವೆ. ಕೆಲವೊಮ್ಮೆ ಪ್ರಶ್ನೆಪತ್ರಿಕೆ ಸೋರಿಕೆ ಸುದ್ದಿ ಮೊದಲೇ ಬಹಿರಂಗವಾದರೆ ಹೊಸ ಪ್ರಶ್ನೆಪತ್ರಿಕೆಯನ್ನು ಫ್ಯಾಕ್ಸ್ ಮೂಲಕ ಕೊನೆಕ್ಷಣದಲ್ಲಿ ರವಾನಿಸಿ, ನಿಗದಿತ ಸಮಯಕ್ಕೇ ಪರೀಕ್ಷೆಯನ್ನು ಸಾಂಗವಾಗಿ ನಡೆಸಲಾದ ಘಟನೆಗಳು ಆಗೊಮ್ಮೆ ಈಗೊಮ್ಮೆ ವರದಿಯಾಗಿವೆ. ಆದರೆ ಪ್ರಶ್ನೆಪತ್ರಿಕೆ ವಿತರಣೆ ವಿಧಾನವನ್ನೇ ಬದಲಾಯಿಸಿ, ಸಮಸ್ಯೆಗೆ ಪರಿಹಾರ ಕೊಡುವ ಕ್ರಮಗಳನ್ನು ಹೆಚ್ಚಿನ ವಿವಿಗಳೂ ತೆಗೆದುಕೊಂಡಿಲ್ಲ.ಸೋರಿಕೆ ತಡೆಗೆ ಹೈಟೆಕ್ ಪರಿಹಾರ ಸಾಧ್ಯವೇ?: ಈಗ ಅತಿ ವೇಗದಲ್ಲಿ ಮುದ್ರಿಸುವ ಕಂಪ್ಯೂಟರ್‍ ಪ್ರಿಂಟರ್‌ಗಳು ಲಭ್ಯ. ಇದರ ಪ್ರಯೋಜನ ಪಡೆದುಕೊಂಡು, ಕೊನೆ ಕ್ಷಣದಲ್ಲಿ ಪ್ರಶ್ನೆಪತ್ರಿಕೆಯನ್ನು ಇ-ಮೇಲ್ ಮೂಲಕ ಪರೀಕ್ಷಾಕೇಂದ್ರಕ್ಕೆ ತಲುಪಿಸಿ, ಅಲ್ಲಿ ಅದನ್ನು ಮುದ್ರಿಸಿ, ತಕ್ಷಣ ವಿದ್ಯಾರ್ಥಿಗಳಿಗೆ ವಿತರಿಸಿ, ಸೋರಿಕೆಗೆ ಅವಕಾಶ ನೀಡದಿರುವ ಪ್ರಯೋಗವನ್ನು ಕೆಲ ವಿವಿಗಳು(ರಾಜೀವ್ ಗಾಂಧಿ ಆರೋಗ್ಯ ವಿವಿ) ಮಾಡಿವೆ. ಎಸ್‌ಎಸ್‌ಎಲ್‌ಸಿ, ಪಿಯುಸಿ ಪರೀಕ್ಷೆಗಳನ್ನು ಈ ರೀತಿ ನಡೆಸುವುದು ಕಷ್ಟಸಾಧ್ಯವಾದರೂ, ತಾಂತ್ರಿಕ ವಿವಿಗಳು, ಆರೋಗ್ಯವಿಜ್ಷಾನ ವಿವಿಗಳಿಗೆ ಇದು ಕಷ್ಟವಾಗಲಿಕ್ಕಿಲ್ಲ. ಪ್ರಶ್ನೆಪತ್ರಿಕೆ ಬಹಿರಂಗವಾಗಲು ಎಸ್‌ಎಮ್‌ಎಸ್‌ ಬಳಕೆಯಾಗಬಹುದಾದರೆ,ಪ್ರಶ್ನೆಪತ್ರಿಕೆಯನ್ನು ಪರೀಕ್ಷೆಯಲ್ಲಿ ವಿದ್ಯಾರ್ಥಿಗಳಿಗೆ ವಿತರಿಸಲು ಎಸ್‌ಎಮ್‌ಎಸ್‌ ಬಳಸಬಹುದು ಎನ್ನುವ ಸಲಹೆ ತಮಾಷೆ ಎನ್ನಿಸಬಹುದಾದರೂ,ಯೋಚಿಸಬೇಕಾದ ಸಲಹೆ. ಪ್ರತಿ ವಿಷಯಕ್ಕೂ ಪ್ರಶ್ನಾಕೋಠಿ ರಚಿಸಿ, ಅದರಿಂದ ಆಯ್ದು ಪ್ರಶ್ನೆಪತ್ರಿಕೆ ರಚಿಸಿಕೊಡಲೂ ಕಂಪ್ಯೂಟರ್‍ ಬಳಸಬಹುದು. ಇನ್ನು ಪರೀಕ್ಷಾವಿಧಾನವನ್ನೇ ಬದಲಿಸಿ, ಆನ್‌ಲೈನ್‌ ಪರೀಕ್ಷೆ ನಡೆಸಬಹುದು. ಆದರೆ ಹೀಗೆ ಮಾಡುವಾಗ ಪ್ರಶ್ನೆಪತ್ರಿಕೆಗಳು ಸರಿ/ತಪ್ಪು,ಕೊಟ್ಟ ಆಯ್ಕೆಗಳಲ್ಲಿ ಯಾವ ಆಯ್ಕೆ ಸರಿ ಎಂದು ಬರೆಯಬೇಕಾದ ರೀತಿಯವಾದರೆ ಹೆಚ್ಚು ಅನುಕೂಲ. ಪ್ರಬಂಧ ತೆರನ ಉತ್ತರ ಬಯಸುವ ಪ್ರಶ್ನೆಗಳನ್ನು ಕೇಳಿದರೆ, ಅದನ್ನು ಮೌಲ್ಯಮಾಪನ ಮಾಡಲು ಉತ್ತರಗಳನ್ನು ಮುದ್ರಿಸಿ, ಮೌಲ್ಯಮಾಪನ ಮಾಡಲು ಮೌಲ್ಯಮಾಪಕರಿಗೆ ನೀಡಬಹುದು. ಪ್ರತಿ ಕಾಲೇಜಿಗೆ ಒಂದೆರಡು ಪ್ರತಿ ಪ್ರಶ್ನೆಪತ್ರಿಕೆಯನ್ನು ಮಾತ್ರಾ ಕಂಪ್ಯೂಟರಿನಲ್ಲಿ ಮುದ್ರಿಸಿ ಕಳುಹಿಸಿ, ಪರೀಕ್ಷೆಗೆ ಮುನ್ನ ಅದರ ಫೊಟೋಕಾಪಿ ಮುದ್ರಿಸಿ, ವಿತರಿಸುವುದೂ ಸಾಧ್ಯ.ಪ್ರಶ್ನೆಪತ್ರಿಕಗಳನ್ನು ಸಿಡಿಯ ಮೂಲಕವೂ ಕೇಂದ್ರಕ್ಕೆ ತಲುಪಿಸಿ,ಕೊನೆಕ್ಷಣದಲ್ಲಿ ಮುದ್ರಿಸಿ ಪರೀಕ್ಷೆ ನಡೆಸಬಹುದು. ಆದರೂ ಜನರ ನೈತಿಕ ಅಧಪತನವೇ ಸಮಸ್ಯೆಗೆ ಕಾರಣವಾಗಿರುವಾಗ, ಯಾವ ವಿಧಾನವೂ ಯಶ ಕಾಣುವುದು ಕನಸಿನ ಮಾತೇ ಸರಿ!*ಅಶೋಕ್‌
</body>
</html>