
<html>
<body>
<h1>ಸರಿದು ಹೋದ ವರ್ಷದಲ್ಲಿ ಟೆಕ್ ಇಲ್ಲ ಠೀಕ್</h1>
<div dir="ltr" style="text-align: left;">
<br />
<b>﻿ಬ್ಯಾಂಕ್ ಸೇವೆ:ಒಂದು ಸಲಕ್ಕೆ ಪಾಸ್‌ವರ್ಡ್</b><br />
ಬ್ಯಾಂಕುಗಳು ಗ್ರಾಹಕರ ಬ್ಯಾಂಕ್ ಖಾತೆಗಳು ದಾಳಿಕೋರರ ವಶವಾಗುವುದನ್ನು ತಡೆಯಲು ಬಹಳಷ್ಟು ರಕ್ಷಣಾಕ್ರಮಗಳನ್ನು ಅನುಸರಿಸಹತ್ತಿವೆ.ಬಳಕೆದಾರನ ಹೆಸರು,ಗುಪ್ತಪದ ಕೇಳುವುದು,ಲಾಗಿನ್ ಮತ್ತು ವ್ಯವಹಾರಕ್ಕೆ ಪ್ರತ್ಯೇಕ ಪಾಸ್‌ವರ್ಡ್ ಬಳಕೆ,ವ್ಯವಹಾರದ ಅಂತ್ಯಗೊಳಿಸಲು ಡೆಬಿಟ್ ಕಾರ್ಡಿನ ಹಿಂದೆ ಮುದ್ರಿಸಿರುವ ಬೇರೆ ಬೇರೆ ಕೋಣೆಗಳಲ್ಲಿ ಮುದ್ರಿಸುವ ನಂಬರನ್ನು ಕೇಳುವುದು,ಹೀಗೆ ಹಲವು ಬಾರಿ ಗ್ರಾಹಕನನ್ನು ಪರೀಕ್ಷೆಗೊಳಪಡಿಸಿ,ಎಲ್ಲದರಲ್ಲಿ ತೇರ್ಗಡೆಯಾದರಷ್ಟೇ ವ್ಯವಹಾರವನ್ನು ಅಂತಿಮಗೊಳಿಸುವುದು ಹೀಗೆ ಭದ್ರತೆಗೆ ಲೋಪವಾಗದಂತೆ ತಡೆಯಲು ಯತ್ನಿಸುತ್ತವೆ.ಈಗ ಐಸಿಐಸಿಐ ಬ್ಯಾಂಕ್ ಒಂದು ಸಲ ಬಳಕೆಯ ಗುಪ್ತಪದವನ್ನು ಕೇಳುವ ಮತ್ತೊಂದು ರಕ್ಷಣಾತ್ಮಕ ಕ್ರಮವನ್ನು ಅನುಸರಿಸುತ್ತದೆ.ಇದರ ಪ್ರಕಾರ,ಗ್ರಾಹಕನು ತನ್ನ ಅಧಿಕೃತ ಮೊಬೈಲಿಗೆ ಕಳುಹಿಸಲಾದ ಗುಪ್ತ ಸಂಖ್ಯೆಯನ್ನು ನೀಡಿದರಷ್ಟೇ ಮುಂದಿನ ವ್ಯವಹಾರವನ್ನು &nbsp;ಯಶಸ್ವಿಯಾಗಿ ಮಾಡಬಲ್ಲ.ಒಂದು ವೇಳೆ ಆತ ಮೊಬೈಲ್ ಸಂಪರ್ಕವಿಲ್ಲದ ಪ್ರದೇಶದಲ್ಲಿದ್ದರೆ,ಮೊಬೈಲ್ ಬಿಟ್ಟು ಬಂದಿದ್ದರೆ,ಅದು ಕೆಟ್ಟಿದ್ದರೆ ವ್ಯವಹಾರ ನಡೆಸಲಾಗದು ಎನ್ನುವ ಅನನುಕೂಲತೆಯಿದೆ.<br />
---------------------------<br />
<b>ಹಳೆಯ ಸಾಧನಗಳಿಂದ ಬೇಕೇ ಮುಕ್ತಿ?</b><br />
ಹೊಸ ಟ್ಯಾಬ್ಲೆಟ್ ಅಥವಾ ಸ್ಮಾರ್ಟ್‌ಫೋನ್ ಖರೀದಿಸಿದಾಗ,ಹಳೆಯದನ್ನು ಏನು ಮಾಡೋದು ಎನ್ನುವ ಪ್ರಶ್ನೆ ಬೃಹದಾಕಾರವಾಗಿ ಕಾಡುತ್ತದೆ.ವಿನಿಮಯ ಕೊಡುಗೆ ಇದ್ದರೆ ಕೆಲಸ ಸುಲಭವಾಗುತ್ತದೆ.ನಿಮ್ಮ ನಿರೀಕ್ಷೆಯ ಬೆಲೆ ಸಿಗದು.ಇನ್ನು ಅವರಿವರಲ್ಲಿ ಕೇಳಿ ಮಾರಾಟ ಮಾಡಲು ಪ್ರಯತ್ನಿಸಬೇಕು.ಅದಾಗದಿದ್ದರೆ,ಅಮೆಜಾನ್.ಇಬೇ ಅಂತಹ ಇಂಟರ್ನೆಟ್ ತಾಣಗಳಲ್ಲಿ ಹರಾಜಿನ ಮೂಲಕ ಮಾರಾಟಮಾಡಬಹುದು .ಆದರೆ ಬೆಲೆಯಲ್ಲಿ ಭಾರೀ ಕಡಿತವಾಗುವುದು ಬಹುತೇಕ ನಿಶ್ಚಿತ.ಈ ವ್ಯವಹಾರಕ್ಕೆ ನೋಂದಣಿ ಮಾಡಿಕೊಳ್ಳುವ ಕಿರಿಕಿರಿ,ನಂತರ ನಿಮ್ಮ ಸಾಧನ ಕೊಂಡವನನ್ನು ಸಮಾಧಾನ ಪಡಿಸುವ ಕೆಲಸಕ್ಕೆ ನೀವು ತಯಾರಿರಬೇಕಾಗುತ್ತದೆ.ಹಳೆಯ ಸಾಧನಗಳಿಗೆ ಎಷ್ಟು ಬೆಲೆ ನಿರೀಕ್ಷಿಸಬಹುದೆಂದು Pricenomics.comಅಂತಹ ತಾಣಗಳಿಂದ ತಿಳಿದುಕೊಳ್ಳಬಹುದು.Gazelle.com, NextWorth ಅಂತಹ ತಾಣಗಳಲ್ಲಿ,ಸಾಧನಗಳನ್ನು ಕೊಳ್ಳುತ್ತಾರೆ ಕೂಡಾ.ಅವುಗಳಲ್ಲಿ ಖಾಯಸ್ಸು ಇರುವುದು ಆಪಲ್ ಸಾಧನಗಳಿಗೆ ಮಾತ್ರಾ ಎನ್ನುವುದು ಒಂದು ತೊಂದರೆ.<br />
-----------------------------------<br />
<b>ಇಂಟರ್ನೆಟ್ ಸೇವಾದಾತೃಗಳು ಕಂಗಾಲು</b><br />
ಭಾರತದಲ್ಲಿ ಇಂಟರ್ನೆಟ್ ಸಂಪರ್ಕ ಮತ್ತಿತರ ಸೇವೆಯನ್ನು ಒದಗಿಸುವ ಸೇವಾದಾತೃಗಳು(ಐ ಎಸ್ ಪಿ) ಒಂಭೈನೂರಕ್ಕೂ ಹೆಚ್ಚು ಇದ್ದರು.ಈಗಲೋ ಬರೇ ನೂರೈವತ್ತು ಸೇವಾದಾತೃಗಳು ಕ್ರಿಯಾಶೀಲರಾಗಿದ್ದಾರೆ.ಐನೂರಕ್ಕೂ ಹೆಚ್ಚು ಸೇವಾದಾತೃಗಳು ಕೆಲಸ ನಿಲ್ಲಿಸಿದ್ದಾರೆ.ಎಣಿಸಿದಷ್ಟು ವೇಗದಲ್ಲಿ ಬೆಳೆಯದ ಗ್ರಾಹಕರ ಸಂಖ್ಯೆ,ಸರಕಾರದ ನೀತಿಗಳಿದಕ್ಕೆ ಪ್ರಮುಖ ಕಾರಣವೆಂದು,ವಿಶ್ಲೇಷಕರ ಅಭಿಮತ.ಮಿಥ್ಯಾ ಖಾಸಗಿ ಕಂಪ್ಯೂಟರ್ ಜಾಲವನ್ನು ಐ ಎಸ್ ಪಿಗಳು ಒದಗಿಸಲು ಅನುಮತಿಯಿದ್ದಾಗ,ಅವರ ವ್ಯವಹಾರದ ಅರುವತ್ತು ಶೇಕಡಾ ಆದಾಯ ಇದರ ಮೂಲಕವೇ ಬರುತ್ತಿತ್ತು.ಆ ಸೇವೆಯನ್ನು ಸೇವಾದಾತೃಗಳು ಒದಗಿಸುವುದನ್ನು ನಿಷೇಧಿಸಿದಾಗ.ಐ ಎಸ್ ಪಿಗಳಿಗೆ ಮೊದಲ ಹಿನ್ನಡೆಯಾಗಿತ್ತು.ಇನ್ನು ಟೆಲಿಫೋನ್ ಸೇವೆಯನ್ನು ಕಂಪ್ಯೂಟರ್ ಮೂಲಕ ಒದಗಿಸುವುದಕ್ಕೆ ನಿಷೇಧವೇ ಮೊದಲಾದ ಕಾರಣಗಳಿಂದ,ಐ ಎಸ್ ಪಿಗಳು ಬಸವಳಿದುವು.ಈ ನಿಷೇಧ ಜಾರಿಯಲ್ಲಿದ್ದಾಗಲೂ ವಿದೇಶಿ ಕಂಪೆನಿಗಳಾದ ಸ್ಕೈಪ್‌ನಂತಹವುಗಳು ಸೇವೆ ಒದಗಿಸುತ್ತಿರುವುದು ವಿಶೇಷ.ಸಣ್ಣ ಐ ಎಸ್ ಪಿಗಳು ಹೇಳಹೆಸರಿಲ್ಲದೆ ಮರೆಯಾಗಿವೆ.ದೊಡ್ಡ ಕಂಪೆನಿಗಳಾದ ಭಾರ್ತಿ ಏರ್‌ಟೆಲ್,ಬಿ ಎಸ್ ಎನ್ ಎಲ್ ಮುಂತಾದುವು ಟೆಲಿಫೋನಿ ಸೇವೆಯನ್ನು ಒದಗಿಸಲು ಅನುಮತಿ ಪಡೆದ ಕಾರಣ ಬಚಾವಾಗಿವೆ.ಬ್ರಾಡ್‌ಬ್ಯಾಂಡ್ ಸೇವೆ ಮತ್ತು ದತ್ತಾಂಶ ಸೇವೆಗಳಿಗೆ ಬೇಡಿಕೆ ಏರಿಕೆ ಸಂಭವನೀಯವೆನ್ನುವುದೇ ಐ ಎಸ್ ಪಿಗಳು ಸಂಪೂರ್ಣ ಹತಾಶರಾಗ ಬೇಕಿಲ್ಲವೆನ್ನುವುದಕ್ಕೆ ಇರುವ ಮುಖ್ಯ ಅಂಶವಾಗಿದೆ.<br />
-------------------------<br />
<b>ವಿಂಡೋಸ್ 8 ಸ್ಪರ್ಶಸಂವೇದಿ ತೆರೆಯಿಲ್ಲದಿದ್ದರೆ ಸಪ್ಪೆಯಾದೀತು!</b><br />
ವಿಂಡೋಸ್ 8 ಮೈಕ್ರೋಸಾಫ್ಟ್ ಕಂಪೆನಿಯ ಹೊಸ ಆಪರೇಟಿಂಗ್ ವ್ಯವಸ್ಥೆಯಾಗಿದೆ.ಇದನ್ನು,ಹೊಸ ನಮೂನೆಯ ಟ್ಯಾಬ್ಲೆಟ್ ಅಂತಹ ಸಾಧನಗಳನ್ನು ಗಮನದಲ್ಲಿರಿಸಿಕೊಂಡು ವಿನ್ಯಾಸ ಮಾಡಿರುವುದರಿಂದ ಇದರಲ್ಲಿ ಸ್ಪರ್ಶಸಂವೇದಿ ತೆರೆಯು ಇದ್ದರೇನೇ ಹೆಚ್ಚು ಪರಿಣಾಮಕಾರಿ.ತೆರೆಯ ಮೇಲೆ ಸ್ಪರ್ಶಿಸಿ,ಚಿವುಟಿದಂತೆ ಮಾಡಿ ಮತ್ತು ತಟ್ಟುವುದರ ಮೂಲಕ ಇದರಲ್ಲಿ ಬಗೆಬಗೆಯ ಕೆಲಸಗಳನ್ನು ಮಾಡಬಹುದು.ಹಾಗಾಗಿ,ಲ್ಯಾಪ್‌ಟಾಪ್ ಅಥವಾ ಡೆಸ್ಕ್‌ಟಾಪ್ ಕಂಪ್ಯೂಟರುಗಳಲ್ಲಿ ವಿಂಡೋಸ್8ನ್ನು ಹಾಕುವಿರಾದರೆ,ಅದಕ್ಕೆ ಸ್ಪರ್ಶಸಂವೇದಿ ತೆರೆ ಇರುವುದು ಅವಶ್ಯ.ಇಲ್ಲವಾದರೆ,ಆಪರೇಟಿಂಗ್ ವ್ಯವಸ್ಥೆ ನೀರ‍ಸವಾಗುತ್ತದೆ.ಆದರೆ ಸಮಸ್ಯೆಯೆಂದರೆ,ಲ್ಯಾಪ್‌ಟಾಪುಗಳಲ್ಲಿ ಹೆಚ್ಚಿನ ತಯಾರಕರು ಸ್ಪರ್ಶಸಂವೇದಿ ತೆರೆಗಳನ್ನು ಒದಗಿಸುತ್ತಿಲ್ಲ.ಪ್ರಸಿದ್ಧ ಬ್ಯಾಂಡ್‌ಗಳ ಪೈಕಿ ಎರಡು ಮಾತ್ರಾ ಸ್ಪರ್ಶಸಂವೇದಿ ತೆರೆಯೊಂದಿಗೆ ಲಭ್ಯವಿವೆ.ಲ್ಯಾಪ್‌ಟಾಪ್‌ಗೆ ಅಳವಡಿಸಲು ಸ್ಪರ್ಶಸಂವೇದಿ ತೆರೆಗಳ ಅಳತೆ ಹೆಚ್ಚಿರಬೇಕು.ಈ ಅಳತೆಯ ತೆರೆಗಳು ಹೆಚ್ಚು ಬೇಡಿಕೆಯಲ್ಲಿಲ್ಲದ ಕಾರಣ ತಯಾರಕರು ಸೀಮಿತ ಸಂಖ್ಯೆಯಲ್ಲಷ್ಟೇ ಅವನ್ನು ಉತ್ಪಾದಿಸುತ್ತಾರೆ.ಹಾಗಾಗಿ ಅವುಗಳ ದರ ಹೆಚ್ಚಿರುವುದು ಸ್ವಾಭಾವಿಕ.ಈಗ ವಿಂಡೋಸ್8 ಆಪರೇಟಿಂಗ್ ವ್ಯವಸ್ಥೆಯ ಕಾರಣ,ಅಂತಹ ತೆರೆಗಳಿಗೆ ಹೆಚ್ಚು ಬೇಡಿಕೆ ಬಂದರೆ,ಅವುಗಳ ಬೆಲೆಯಲ್ಲಿ ಇಳಿಕೆ ನಿರೀಕ್ಷಿತ.<br />
--------------------------------------------<br />
<b>ಸರಿದು ಹೋದ ವರ್ಷದಲ್ಲಿ ಟೆಕ್ ಇಲ್ಲ ಠೀಕ್</b><br />
2012ರಲ್ಲಿ ಟೆಕ್ ಕ್ಷೇತ್ರಕ್ಕೆ ತುಸು ಹಿನ್ನಡೆಯಾಯಿತು.ನ್ಯಾಸ್‌ಕಾಮ್ ಈ ವರ್ಷ ಐಟಿಯಲ್ಲಿ ಶೇಕಡಾ ಹನ್ನೊಂದು-ಹನ್ನೆರಡು ವೃದ್ಧಿಯಾಗಬಹುದು ಎಂದು ನಿರೀಕ್ಷಿಸಿತ್ತಾದರೂ,ಹಾಗಾಗದಿದ್ದರೆ ಅಚ್ಚರಿಯಿಲ್ಲ.ಇನ್ಫೋಸಿಸ್ ಅಂತಹ ಕಂಪೆನಿಯು ವರ್ಷಾರಂಭದಲ್ಲಿ ಈ ವರ್ಷದ ಬಗ್ಗೆ ಹೆಚ್ಚು ನಿರೀಕ್ಷೆ ಬೇಡವೆಂದು ಹೇಳಿದರೂ,ಕೊನೆಯಲ್ಲಿ ಉತ್ತಮ ಸಾಧನೆಗೈದಿತು.ಅದೇ ವೇಳೆ ಕಾಗ್ನಿಸೆಂಟ್ ಬಹು ನಿರೀಕ್ಷೆಯಿಂದ ವರ್ಷಾರಂಭ ಮಾಡಿದರೂ,ಕೊನೆಗೆ ಮುಂದಿನ ವರ್ಷದ ಬಗ್ಗೆ ಹೆಚ್ಚು ಭರವಸೆ ಹೊಂದಿಲ್ಲವೆಂದಿದೆ.ಟೂಜಿ ಸ್ಪೆಕ್ಟ್ರಮ್ ಹಗರಣದ ನಂತರ,ಸುಮಾರು ಐನೂರು ಕಂಪೆನಿಗಳು ಲೈಸೆನ್ಸ್ ಕಳೆದುಕೊಂಡು,ಮರು ಹರಾಜಿನಲ್ಲಿ ಕೇವಲ ಒಂಭತ್ತು ಸಾವಿರದ ನಾಲ್ಕುನೂರು ಕೋಟಿ ಸಂಗ್ರಹವಾಗಿ,ಸರಕಾರದ ನಿರೀಕ್ಷೆಯ ಇಪ್ಪತ್ತೇಳು ಸಾವಿರ ಆದಾಯಕ್ಕಿಂತ ಬಹು ಹಿಂದೆಯ ಗಳಿಕೆ ಮಾಡಿತು.ಎರಡೇ ದಿನಗಳಲ್ಲಿ ಹರಾಜು ಪ್ರಕ್ರಿಯೆ ನೀರಸವಾಗಿ ಮುಗಿದಿತ್ತು.ಮತ್ತೆ ಮಾರ್ಚಿನಲ್ಲಿ ಉಳಿದ ಸ್ಪೆಕ್ಟ್ರಂ ಹರಾಜು ಮಾಡಲು ಸರಕಾರ ಉದ್ದೇಶಿಸಿದೆ.ಭಾರ್ತಿ ಏರ್‌ಟೆಲ್ ಕಂಪೆನಿಯ ಭಾರ್ತಿ ಇನ್‌ಫ್ರಾಟೆಲ್ ಕಂಪೆನಿಯು ಮೊಬೈಲ್ ಗೋಪುರ ನಿರ್ಮಾಣಕ್ಕಾಗಿ ಮೀಸಲಾದ ಕಂಪೆನಿ.ಇದು ಸಾರ್ವಜನಿಕರಿಗೆ ಮತ್ತು ಸಾಂಸ್ಥಿಕ ಹೂಡಿಕೆದಾರರಿಗೆ ಶೇರುಗಳನ್ನು ವಿತರಿಸಿತಾದರೂ ಇದಕ್ಕೆ ಪ್ರತಿಕ್ರಿಯೆ ಸಪ್ಪೆಯಾಯಿತು.ಅದರಲ್ಲೂ ಸಾರ್ವಜನಿಕರು ಈ ಬಗ್ಗೆ ಉತ್ಸಾಹ ತೋರಲಿಲ್ಲ.ಇನ್ನು ಮೈಕ್ರೋಸಾಫ್ಟ್ ಕಂಪೆನಿಯು ಹೊಸ ಆಪರೇಟಿಂಗ್ ವ್ಯವಸ್ಥೆ ವಿಂಡೋಸ್ 8 ಈ ವರ್ಷ ಬಿಡುಗಡೆಯಾಗಿ ಸುದ್ದಿ ಮಾಡುತ್ತಿದೆ.ಸ್ಟೀವ್ ಜಾಬ್ಸ್ ನಿಧನರಾದ ನಂತರವೂ ಆಪಲ್ ಕಂಪೆನಿ ಐಫೋನ್5 ಮತ್ತು ಮಿನಿ ಬಿಡುಗಡೆ ಮಾಡಿ ಅತ್ಯುತ್ತಮ ಪ್ರತಿಕ್ರಿಯೆಗಿಟ್ಟಿಸಿಕೊಂಡಿತು.ಫ್ಲಿಪ್‌ಕಾರ್ಟ್,ಬ್ಯಾಗಿಟ್‌ಟುಡೆ ಅಂತಹ ಕಂಪೆನಿಗಳು ಆನ್‌ಲೈನ್ ಮೂಲಕ ಮಾರಾಟ ಹೆಚ್ಚಿಸಿಕೊಳ್ಳುವುದರಲ್ಲಿ ಈ ವರ್ಷ ಯಶ ಕಂಡುವು.ಅಲ್ಟ್ರ‍ಾ‌ಬುಕ್ ಸಾಧನವು ಹಿಟ್ ಆಗದೆ ನಿರಾಶೆ ಮೂಡಿಸಿದುವು.ಮೂರೂವರೆ ದಶಲಕ್ಷ ಟ್ಯಾಬ್ಲೆಟುಗಳು ದೇಶದಲ್ಲಿ ಮಾರಾಟವಾದುವೆಂದು ಅಂಕೆಸಂಖ್ಯೆಗಳು ಹೇಳುತ್ತವೆ.ಅಗ್ಗದ ದರದ ಆಕಾಶ್ ಸುಧಾರಿತ ಆವೃತ್ತಿ ಬಿಡುಗಡೆಯಾಯಿತು.ದೇಶದಲ್ಲಿ ಸುಮಾರು ತೊಂಭತ್ತು ಕೋಟಿ ಮೊಬೈಲ್ ಫೋನ್ ಬಳಕೆದಾರರಿದ್ದರೂ,ಕೇವಲ ಎರಡು ಕೋಟಿ ಜನರು ಸ್ಮಾರ್ಟ್‌ಫೋನ್ ಬಳಸುತ್ತಿದ್ದಾರೆ.ಇನ್ನು ಬ್ರಾಡ್‌ಬ್ಯಾಂಡ್ ಬಳಕೆದಾರರ ಸಂಖ್ಯೆಯೂ ನಿರೀಕ್ಷಿತ ಮಟ್ಟದಲ್ಲಿ ಏರುತ್ತಿಲ್ಲ.ಸದ್ಯ ಹದಿನಾಲ್ಕು ಕೋಟಿಯ ಹತ್ತಿರ ಬಳಕೆದಾರರ ಸಂಖ್ಯೆಯಿದೆ.2015ರ ವೇಳೆ ಇದು ಮೂವತ್ತೇಳು ಕೋಟಿಗಾದರೂ ಏರಬೇಕೆಂದು ಸರಕಾರ ಬಯಸಿದೆ.ಇದು ಸಾಧ್ಯವಾದರೆ ಅದು ಒಂದು ದಾಖಲೆಯಾದೀತು.ಇನ್ನು ವರ್ಷ ಪೂರ್ತಿ,ಸಾಮಾಜಿಕ ಜಾಲತಾಣಗಳ ಮೇಲೆ ಸರಕಾರವು ವಕ್ರಕಣ್ಣು ಬೀರಿತು.ಇಂಟರ್ನೆಟ್ ಬಳಕೆದಾರರು ತಮ್ಮ ಅನಿಸಿಕೆಗಳನ್ನು ಜಾಲತಾಣಗಳಲ್ಲಿ ಪ್ರಕಟಿಸುವುದಕ್ಕೆ ಸರಕಾರ ನಿಯಂತ್ರಣ ಹೇರುತ್ತಿರುವುದರ ವಿರುದ್ಧ ಆಕ್ರೋಶ ಪ್ರಕಟಿಸಿದರು.<br />
-------------------<br />
<b>UDAYAVANI</b><br />
<b>EPAPER</b><br />
<b>ಇಂಟ‌ರ್ನೆಟ್‌ನಲ್ಲಿ ಅಂಕಣ ಬರಹಗಳು: http://ashok567.blogspot.comನಲ್ಲಿ ಲಭ್ಯ.</b><br />
<br />
<b>*ಅಶೋಕ್‌ಕುಮಾರ್ ಎ</b></div>
</body>
</html>