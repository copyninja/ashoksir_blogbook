
<html>
<body>
<h1>(ವಿ)ಚಿತ್ರ ಹುಡುಕಾಟ</h1>
<b>ಪರಿಸರ ಕಾಳಜಿ ಇರಲಿ</b><br />
<b>ತಂತ್ರಜ್ಞಾನ,ವಿಜ್ಞಾನ ಪ್ರಿಯರು ಕಂಪ್ಯೂಟರ್,ವಿವಿಧ ಇಲೆಕ್ಟ್ರಾನಿಕ್ ಸಾಧನಗಳನ್ನು ಬಳಸುವುದನ್ನು ಅತಿಯಾದ ಉತ್ಸಾಹದಿಂದ ಮಾಡುತ್ತಾರೆ. ಆದರೆ ಈ ಇ-ಕಸಗಳು ಪ್ರಕೃತಿಯ ಮೇಲೆ ಇನ್ನಷ್ಟು ಒತ್ತಡ ಉಂಟು ಮಾಡುತ್ತವೆ ಎನ್ನುವುದನ್ನು ನೆನಪಿನಲ್ಲಿಡೋಣ. ಇವನ್ನು ಬಳಸಲು ಬೇಕಾಗುವ ವಿದ್ಯುಚ್ಛಕ್ತಿಯನ್ನು ಉತ್ಪಾದಿಸಲು ಪ್ರಕೃತಿಯ ನಾಶ ನಡೆಯುತ್ತದೆ.ಹಾಗೆಯೇ ಸತು,ಸೀಸವನ್ನು ಹೊಂದಿರುವ ಇಲೆಕ್ಟ್ರಾನಿಕ್ ಕಸವನ್ನು ವಿಲೇವಾರಿ ಮಾಡುವ ಸಮಸ್ಯೆ,ಬ್ಯಾಟರಿಯನ್ನು ವಿಲೇವಾರಿ ಮಾಡುವ ಸಮಸ್ಯೆಯನ್ನು ಕುರಿತು ಯೋಚಿಸಿದಾಗ,ಇವುಗಳ ಮಿತ ಬಳಕೆ,ಇವುಗಳನ್ನು ದೀರ್ಘಕಾಲ ಬಳಕೆ ಮಾಡುವ ಅಗತ್ಯ ಮನವರಿಕೆಯಾದೀತು.</b><br />
<b>ನಮ್ಮ ಪರಿಸರ ಪ್ರೇಮ ಮಾತಿನಲ್ಲಿ ಉಳಿಯದೆ,ನಡೆಯಲ್ಲಿಯೂ ವ್ಯಕ್ತವಾಗಬೇಕು. <br />
</b><br />
<b>------------------------------------------------------------------------------------<br />
</b><br />
<b>(ವಿ)ಚಿತ್ರ ಹುಡುಕಾಟ</b><br />
<div class="separator" style="clear: both; text-align: center;"><a href="http://2.bp.blogspot.com/_PU7BmR35lao/StJ1DLDptyI/AAAAAAAABCU/eG3BRUaQP_k/s1600-h/tineye.bmp" style="clear: left; float: left; margin-bottom: 1em; margin-right: 1em;"><img border="0" src="http://2.bp.blogspot.com/_PU7BmR35lao/StJ1DLDptyI/AAAAAAAABCU/eG3BRUaQP_k/s320/tineye.bmp" /></a><br />
</div><br />
ಟಿನ್‌ಐ ಎಂಬುದು ಅಂತರ್ಜಾಲ ಶೋಧ ಸೇವೆ.ಇದರ ವಿಶೇಷತೆ ಏನು ಗೊತ್ತೇ? ಸಾಮಾನ್ಯ ಶೋಧದಂತಲ್ಲದೆ,ಇದರಲ್ಲಿ ನೀವು ಚಿತ್ರಗಳನ್ನು ಹುಡುಕಬಹುದು.ಹುಡುಕಬೇಕಾದ ಚಿತ್ರವನ್ನು ಅಪ್ಲೋಡ್ ಮಾಡಿದರೆ,ಅಂತರ್ಜಾಲದಿಂದ ಆ ಚಿತ್ರವನ್ನು ಹೋಲುವ ಚಿತ್ರಗಳನ್ನು ಹುಡುಕಿ ಕೊಡುವ ಸೇವೆಯನ್ನು ಟಿನ್‌ಐ ಮೂಲಕ ಪಡೆಯಬಹುದು.ಚಿತ್ರವು ಅಂತರ್ಜಾಲ ವಿಳಾಸವನ್ನು ಹೊಂದಿದ್ದರೆ,ಅಂತರ್ಜಾಲ ವಿಳಾಸವನ್ನು ನೀಡಿಯೂ ಶೋಧ ಕಾರ್ಯ ಕೈಗೊಳ್ಳಬಹುದು.ಇಂತಹ ಶೋಧ ಸೇವೆಯನ್ನು ಗೂಗಲ್ ಕೂಡಾ ನೀಡುತ್ತಿಲ್ಲ. ಗೂಗಲ್ ತಾಣದಲ್ಲಿ ಚಿತ್ರವನ್ನು ಹುಡುಕುವುದು ಸಾಧ್ಯವಾದರೂ,ಅದು ಚಿತ್ರದ ಹೆಸರಿನ ಆಧಾರದಿಂದ ಹುಡುಕಲಾಗುತ್ತದೆ.ಚಿತ್ರದ ಬಗೆಗಿನ ವಿವರಣೆಯ ಪದಗುಚ್ಛಗಳ ಆಧಾರದಲ್ಲಿಯೂ ಹುಡುಕುವುದು ಸಾಧ್ಯ.ಆದರೆ ಈ ಪದಗಳು ಜನರು ನೀಡಿರುವ ಕಾರಣ, ಕೆಲವೊಮ್ಮೆ ನಿಮ್ಮ ಶೋಧಕ್ಕೆ ಸಂಬಂಧ ಪದದ ಚಿತ್ರಗಳೂ, ಶೋಧ ಫಲಿತಾಂಶದಲ್ಲಿ ಕಾಣಿಸಿಕೊಳ್ಳಬಹುದು.<br />
---------------------------------------------------------------------------------<br />
<b>ಉಚಿತ ಅಂತರ್ಜಾಲಕ್ಕೆ ವಿರೋಧ:ಮುರ್ಡೋಕ್ ಪಣ</b><br />
<div class="separator" style="clear: both; text-align: center;"><a href="http://2.bp.blogspot.com/_PU7BmR35lao/StJ1RNtNElI/AAAAAAAABCc/MJI5-yygcdY/s1600-h/murdoch.bmp" style="clear: right; float: right; margin-bottom: 1em; margin-left: 1em;"><img border="0" src="http://2.bp.blogspot.com/_PU7BmR35lao/StJ1RNtNElI/AAAAAAAABCc/MJI5-yygcdY/s320/murdoch.bmp" /></a><br />
</div><br />
ಅಂತರ್ಜಾಲದಲ್ಲಿ ಪತ್ರಿಕೆಗಳನ್ನು ಉಚಿತವಾಗಿ ಒದಗಿಸುವುದನ್ನು ನಿಲ್ಲಿಸಿ,ಆನ್‌ಲೈನಿನಲ್ಲಿ ಪತ್ರಿಕೆ ಓದಬೇಕಾದರೆ ಶುಲ್ಕ ಪಾವತಿಸುವಂತಾಗಬೇಕು ಎಂದು ಹಲವು ಮಾಧ್ಯಮಗಳ ಏಕಸ್ವಾಮ್ಯ ಹಿಡಿದಿರುವ ಮುರ್ಡೋಕ್ ವಾದ.ಮುದ್ರಣ ಮಾಧ್ಯಮದಲ್ಲಿ ಪತ್ರಿಕೆಗಳನ್ನು ತನ್ನ ಬಗಲಿಗೆ ಹಾಕಿಕೊಳ್ಳುತ್ತಿರುವ ಮುರ್ಡೋಕ್, ಎದುರಾಳಿ ಪತ್ರಿಕೆಗಳಿಗೆ ಸ್ಪರ್ಧೆ ನೀಡಲು,ಬೆಲೆಯಿಳಿಕೆ ಸಮರ ತಂತ್ರವನ್ನೇ ನಂಬಿದ್ದರು. ಈಗ ಅಂತರ್ಜಾಲದಲ್ಲಿ ಪತ್ರಿಕೆ ಬೇಕಾದರೆ ಹಣ ತೆರಬೇಕು ಎಂದು ಹೇಳುವ ಮುರ್ಡೋಕ್‌ಗೆ ಅಂತರ್ಜಾಲ ಮಾಧ್ಯಮದ ಒಲವು ಕಡಿಮೆಯೇ.ಮೈಸ್ಪೇಸ್,ಐಗೈಡ್,ಪೇಜ್‌ಸಿಕ್ಸ್ ಮುಂತಾದ ಅಂತರ್ಜಾಲ ತಾಣಗಳನ್ನು ಶುರು ಮಾಡಿದರೂ,ಮುರ್ಡೋಕ್‌ಗೆ ಹೇಳಿಕೊಳ್ಳುವಂತಹ ಯಶಸ್ಸು ಸಿಗಲಿಲ್ಲ.ತನ್ನ ಸಂಡೇ ಟೈಮ್ಸ್ ಅಂತಹ ಪತ್ರಿಕೆಗಳನ್ನು ಜನ ಓದದೆ ಇರಲು ಸಾಧ್ಯವೇ ಇಲ್ಲ. ಹಣ ತೆತ್ತಾದರೂ ಓದುತ್ತಾರೆ ಎಂದಾತ ಬಲವಾಗಿ ನಂಬುತ್ತಾರೆ.ಆದರೆ ಹಲವು ಮಾಧ್ಯಮ ಪರಿಣತರು ಈ ಮಾತಿಗೆ ಬೆಂಬಲ ನೀಡುವುದಿಲ್ಲ.ಸಾದಾ ಸುದ್ದಿಗಳನ್ನು ಓದಲು ಜನ ಹಣ ಬಿಚ್ಚುವುದು ಸಂಶಯ,ಇನ್ನು ವಿಶೇಷ ಮಾಹಿತಿಗಳಿಗೆ ಜನ ಬೆಲೆ ತೆತ್ತಾರು ಎನ್ನುವುದು ಅವರ ಅಭಿಪ್ರಾಯ.ಹಿಂದೆಯೂ ಯಾವುದೇ ಸೇವೆಗೆ ಹಣ ವಿಧಿಸಿದೊಡನೆ,ಅಂತಹ ಸೇವೆಯ ಬಳಕೆದಾರರ ಸಂಖ್ಯೆ ದಿಡೀರನೆ ಇಳಿಯುವುದು ಕಂಡು ಬಂದಿದೆ.ಅಂತರ್ಜಾಲದಲ್ಲಿ ಲಭ್ಯವಾದ ಪತ್ರಿಕೆಗಳು,ಓದುಗರ ಸಂಖ್ಯೆಯನ್ನು ಹಲವು ಪಟ್ಟು ಹೆಚ್ಚಿಗೆ ಪಡೆದಿರುವುದು ಮಾತ್ರಾ ಸತ್ಯ.ನ್ಯೂಯಾರ್ಕ್ ಟೈಮ್ಸ್ ಅಂತಹ ಪತ್ರಿಕೆಯು ಹತ್ತು ಲಕ್ಷವಿದ್ದ ತನ್ನ ಓದುಗರ ಸಂಖ್ಯೆಯನ್ನು ಒಂದು ಕೋಟಿಗೆ ಏರಿಸಿಕೊಂಡದ್ದು ಅಂತರ್ಜಾಲದ ಪವಾಡದಿಂದಲೇ.ಇಂತಹ ಪ್ರಸಾರ ಸಂಖ್ಯೆಯ ಹೆಚ್ಚಳದಿಂದ ಪತ್ರಿಕೆಯ ಜಾಹೀರಾತು ಆದಾಯವನ್ನು ಹೆಚ್ಚಿಸಿಕೊಳ್ಳಲು ಸಾಧ್ಯವಾಗಬೇಕಿತ್ತು.ಅದು ನಿರೀಕ್ಷಿತ ಮಟ್ಟದಲ್ಲಿ ಆಗಿಲ್ಲ.ಅಂತರ್ಜಾಲದ ಎಲ್ಲಾ ಪತ್ರಿಕೆಗಳು ತಮ್ಮ ಪತ್ರಿಕೆಗಳನ್ನು ಉಚಿತವಾಗಿ ನೀಡುವುದನ್ನು ನಿಲ್ಲಿಸಿದರೆ,ಆಗ ಜನರು ಹಣ ತೆತ್ತು ಓದಲು ಬಂದೇ ಬರಬೇಕಾಗುತ್ತದೆ ಎಂದು ಮುರ್ಡೋಕ್ ವಾದ.ಆದರೆ ಈ ರೀತಿಯ ಒಗ್ಗಟ್ಟು ಪತ್ರಿಕೆಯ ಮಾಲೀಕರಲ್ಲಿ ಮೂಡುತ್ತದೆಯೇ ಎನ್ನುವುದೇ ಪ್ರಶ್ನೆ.<br />
-------------------------------------------------------------------------------------------------------- <br />
<b>ಆನ್‌ಲೈನಿನಲ್ಲಿ CAT ಪರೀಕ್ಷೆ </b><br />
ಈ ವರ್ಷದಿಂದ ತೊಡಗಿ,CAT ಪರೀಕ್ಷೆಯನ್ನು ಕಂಪ್ಯೂಟರಿನಲ್ಲಿ ತೆಗೆದುಕೊಳ್ಳಬೇಕು.ಈ ವರ್ಷದ ಮಟ್ಟಿಗೆ ನಿಗದಿತ ದಿನಾಂಕಗಳ ಹತ್ತು ದಿನಗಳ ಅವಧಿಯಲ್ಲಿ ಯಾವ ದಿನವಾದ್ರೂ ಪರೀಕ್ಷೆ ತೆಗೆದುಕೊಳ್ಳಲು ಅವಕಾಶವಿದೆ.ಮುಂದೆ ಇಚ್ಛಿಸಿದಾಗ ಪರೀಕ್ಷೆ ತೆಗೆದುಕೊಳ್ಳಲು ಅವಕಾಶ ಸಿಗಬಹುದು.ವರ್ಷದುದ್ದಕ್ಕೂ ಪರೀಕ್ಷೆ ತೆಗೆದುಕೊಳ್ಳಲು ವಿದ್ಯಾರ್ಥಿಗೆ ಸಾಧ್ಯವಾಗುವ ನಿರೀಕ್ಷೆಯಿದೆ.ಆದರೆ ಕಂಪ್ಯೂಟರಿನಲ್ಲಿ ಪರೀಕ್ಷೆ ತೆಗೆದುಕೊಂಡರೆ,ಪ್ರಶ್ನೆಗಳು ಅನುಕ್ರಮವಾಗಿ ಮೂಡುತ್ತವೆ.ಬೇಕಾದ ಭಾಗದ ಪ್ರಶ್ನೆಗಳನ್ನು ಪ್ರಯತ್ನಿಸುವ ಸ್ವಾತಂತ್ರ್ಯ ಪರೀಕ್ಷಾರ್ಥಿಗೆ ಸಿಗದು.ಹಾಗೆಯೇ ಮುದ್ರಿತ ಪ್ರಶ್ನೆಪತ್ರಿಕೆಯಲ್ಲಿ ಓದಿದಷ್ಟು ವೇಗದಲ್ಲಿ ಕಂಪ್ಯೂಟರಿನಲ್ಲೆ ಓದಲು ಸಾಧ್ಯವಾಗದು.ವಿದ್ಯಾರ್ಥಿಯ ಗ್ರಹಣಶಕ್ತಿಯನ್ನು ಪರೀಕ್ಷಿಸಲು ನೀಡಿರುವ ವಿವರಣೆಯನ್ನು ಓದುವಾಗ,ಪ್ರಶ್ನೆಪತ್ರಿಕೆಯಲ್ಲಾದರೆ ಮುಖ್ಯಾಂಶಗಳನ್ನು ಗುರುತಿಸಲು,ಪದಗಳಡಿ ಗೆರೆಯೆಳೆಯಬಹುದು. ಆದರೆ ಕಂಪ್ಯೂಟರ್ ತೆರೆಯಲ್ಲಿ ಓದುವಾಗ ಅದು ಸಾಧ್ಯವಿಲ್ಲವಲ್ಲ.ಪದಗಳನ್ನು ಬರೆದುಕೊಳ್ಳಬೇಕು.ಇದಕ್ಕೆ ತುಸು ಹೆಚ್ಚು ಸಮಯ ವ್ಯಯವಾಗುತ್ತದೆ.<br />
ಈ ತೊಂದರೆಗಳ ನಡುವೆಯೇ,ಪ್ರಶ್ನೆಪತ್ರಿಕೆ ಸೋರಿಕೆಯಂತಹ ಸಮಸ್ಯೆ ಉದ್ಭವಿಸದು ಎನ್ನುವಂತಹ ಅನುಕೂಲತೆಗಳೂ ಆನ್‌ಲೈನ್ ಪರೀಕ್ಷೆಯಲ್ಲಿದೆ.ಪ್ರಶ್ನೆಗಳನ್ನು ಕಂಪ್ಯೂಟರೇ ಆಯ್ದು ರಚಿಸುತ್ತದೆ.OCR ಹಾಳೆಯಲ್ಲಿ ಉತ್ತರಗಳನ್ನು ತುಂಬಿದಾಗ,ತಪ್ಪಾಗುವಂತಹ ಸಮಸ್ಯೆಯೂ ಇರದು.<br />
-----------------------------------------------------------------------------------------------<br />
<b>ದಶಮಾನೋತ್ಸವ ಸಂಭ್ರಮದಲ್ಲಿ ಬ್ಲಾಗರ್</b><br />
ಬ್ಲಾಗಿಂಗ್‌ಗೆ ಹೊಸ ಭಾಷ್ಯ ಬರೆದ ಬ್ಲಾಗರ್ ಸೇವೆ ಈಗ ಹತ್ತು ವರ್ಷ ಹಳೆಯದು.ನ್ಯೂಯಾರ್ಕಿನ ವರ್ಲ್ಡ್ ಟ್ರೇಡ್ ಸೆಂಟರಿನ ದಾಳಿಯ ಸಂದರ್ಭದಲ್ಲಿ ಜನರ ಭಾವನೆಗಳಿಗೆ ಅಭಿವ್ಯಕ್ತಿಯಾಗಿ ಬ್ಲಾಗಿಂಗ್ ಜನಜೀವನದ ಭಾಗವಾಗಿ ಹೋಯಿತು.ಸದ್ಯ ಮೂವತ್ತು ಕೋಟಿ ಕ್ರಿಯಾಶೀಲ ಬ್ಲಾಗಿಗರನ್ನು ಹೊಂದಿರುವ ಬ್ಲಾಗರ್,ಗೂಗಲ್ ಬಗಲಿಗೇರಿದೆ.ಪ್ರತಿ ನಿಮಿಷಕ್ಕೆ ಮೂರು ಲಕ್ಷ ಪದಗಳಷ್ಟು ಬ್ಲಾಗ್ ಬರವಣಿಗೆ ಬ್ಲಾಗರ್ ಸೇವೆಯ ಮೂಲಕ ಆಗುತ್ತದೆ.ವರ್ಡ್‌ಪ್ರೆಸ್,ಲೈವ್‌ಜರ್ನಲ್ ಮುಂತಾದ ಬ್ಲಾಗಿಂಗ್ ಸೇವೆಗಳನ್ನು ಹಿಮ್ಮೆಟ್ಟಿಸಿ,ಬ್ಲಾಗರ್ ನಂಬರ್ ಒಂದು ಸ್ಥಾನದಲ್ಲಿರಲು ಗೂಗಲ್ ಹೆಸರು ನೆರವಾಗಿದೆ.ನೂರನಲುವತ್ತು ಪದಗಳಿಗೆ ಸೀಮಿತವಾದ ಮೈಕ್ರೋಬ್ಲಾಗಿಂಗ್ ಸೇವೆ ಟ್ವಿಟರ್,ನಂಬಲಾಗದ ಬೆಳವಣಿಗೆ ಕಂಡಿರುವ ಈ ದಿನಗಳಲ್ಲೂ ಬ್ಲಾಗರ್ ಜನಪ್ರಿಯತೆ ಇಳಿಮುಖವಾಗಿಲ್ಲ. ಕ್ರಿಕೆಟಿನ 20-20ಗೆ ಟ್ವಿಟರ್ ಸಮವಾದರೆ,ಬ್ಲಾಗರನ್ನು ಟೆಸ್ಟ್ ಕ್ರಿಕೆಟಿಗೆ ಹೋಲಿಸಬಹುದೇನೋ!<br />
----------------------------------------------------------------------<br />
<b>ಚಂದ್ರಮಾಮನಿಗೆ ಗುದ್ದು</b><br />
ಚಂದ್ರಮಾಮನಿಗೆ ನಾಸಾದ ರಾಕೆಟ್ ಅಪ್ಪಳಿಸಿ ನಡೆಸಿದ ಪರೀಕ್ಷೆಗಳ ಫಲಿತಾಂಶವಿನ್ನೂ ಬರಬೇಕಾಗಿದೆ.ಆದರೆ ಈ ಘಟನೆಯನ್ನು ಟಿವಿಯಲ್ಲಿ ವೀಕ್ಷಿಸಿದ ಲಕ್ಷಾಂತರ ಜನ ವೀಕ್ಷಕರಿಗೆ ಇದು ನಿರಾಸೆ ಮೂಡಿದೆ. ಇಂತಹ ನಿರಾಶೆ ಮೂಡಿಸುವ ಘಟನೆಯನ್ನು ವೀಕ್ಷಿಸಲು, ಮುಂಜಾನೆ ನಾಲ್ಕಕ್ಕೇ ಎದ್ದಿರಲು ಸೂಚಿಸುವ ಮುನ್ನ ನಾಸಾ ಯೋಚಿಸಬೇಕಿತ್ತು ಎಂದು ಪ್ರತಿಕ್ರಿಯಿಸದವರೇ ಹೆಚ್ಚು. ಟಿವಿಯ ತೆರೆಯಲ್ಲಿ ಏನೂ ಕಾಣಲೇ ಇಲ್ಲ ಎನ್ನುವುದು ಇನ್ನು ಕೆಲವರ ಪ್ರತಿಕ್ರಿಯೆ.ಆಗಸದತ್ತ ನೋಡಿ,ಚಂದ್ರನ ಆಕಾರ ಬದಲಾಗಿದೆಯೇ ಎಂದು ಅಚ್ಚರಿ ಪಡುವವರೂ ಇದ್ದಾರೆ!<br />
--------------------------------------------------------------------------<br />
<b>ಬರಲಿದೆ ವಿಂಡೋಸ್ 8</b><br />
ವಿಂಡೋಸ್ 7 ಕಂಪ್ಯೂಟರ್ ಕಾರ್ಯನಿರ್ವಹಣಾ ತಂತ್ರಾಂಶ ಈಗಾಗಲೇ ಲಭ್ಯವಿದ್ದು,ಜನರ ಮನಗೆಲ್ಲುತ್ತಿದೆ.ವಿಂಡೋಸ್‌ನ ಮುಂದಿನ ಆವೃತ್ತಿಗಳಾಗಿ ವಿಂಡೋಸ್ 8 ಮತ್ತು ವಿಂಡೋಸ್ 9ನ್ನು ತರಲು ಮೈಕ್ರೋಸಾಫ್ಟ್ ಸಿದ್ಧತೆ ಆರಂಭಿಸಿದೆ.128 ಬಿಟ್ ಕಂಪ್ಯೂಟರ್‌ಗಳಿಗೆ ಸೂಕ್ತವಾದ ಕಾರ್ಯನಿರ್ವಹಣಾ ವ್ಯವಸ್ಥೆ ತಂತ್ರಾಂಶವನ್ನು ಇವುಗಳಲ್ಲಿ ಒದಗಿಸಲು ಯೋಜಿಸಲಾಗುತ್ತಿದೆ.ಅದರ ಅಂಗವಾಗಿ ಅಂತಹ ಯಂತ್ರಾಂಶಗಳನ್ನು ಪೂರೈಸಲು ಸಂಸ್ಕಾರಕಗಳ ವಿನ್ಯಾಸ ಮಾಡಲು ಇಂಟೆಲ್,ಏಎಂಡಿ ಕಂಪೆನಿಗಳ ಜತೆಗಲ್ಲದೆ,ಯಂತ್ರಾಂಶ ತಯಾರಕರಾದ ಎಚ್‌ಪಿ,ಐಬಿಎಂ ಕಂಪೆನಿಗಳ ಜತೆಗೂ ಮಾತುಕತೆ ನಡೆದಿದೆ.<br />
<br />
<b>*ಅಶೋಕ್‌ಕುಮಾರ್ ಎ</b><br />
<a href="http://www.udayavani.com/epaper/ViewPDf.aspx?Id=17127">udayavani</a>
</body>
</html>