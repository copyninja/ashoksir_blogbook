
<html>
<body>
<h1>ವಾಹನ ವಿಮೆ:ಉಪಗ್ರಹ ಮೂಲಕ ಚಾಲಕನ ಮೇಲೆ ಕಣ್ಣು</h1>
<div dir="ltr" style="text-align: left;">
<br />
<br />
<b>ವಾಹನ ವಿಮೆ:ಉಪಗ್ರಹ ಮೂಲಕ ಚಾಲಕನ ಮೇಲೆ ಕಣ್ಣು</b><br />
ವಾಹನ ವಿಮೆ ಒದಗಿಸುವ ಕಂಪೆನಿಯೊಂದು,ಚಾಲಕನ ಡ್ರೈವಿಂಗ್ ಗುಣಮಟ್ಟವನ್ನಳೆದು ನುರಿತ ಚಾಲಕನಾದರೆ ಕಡಿಮೆ ಪ್ರೀಮಿಯಂ ಪಾವತಿಸಲು ಅವಕಾಶ ನೀಡುವ ವಿನೂತನ ಯೋಜನೆ ಶುರು ಮಾಡಲಿದೆ.ಉಪಗ್ರಹ ಆಧಾರಿತ ವ್ಯವಸ್ಥೆಯನ್ನು ಬಳಸಿ,ಈ ಕಣ್ಗಾವಲು ವ್ಯವಸ್ಥೆ ಕೆಲಸ ಮಾಡುತ್ತದೆ.ವಾಹನದಲ್ಲಿ ಸಣ್ಣ ಸಾಧನ ಅಳವಡಿಸುವ ಮೂಲಕ,ವಾಹನವನ್ನು ಉಪಗ್ರಹ ವ್ಯವಸ್ಥೆಗೆ ಸಂಪರ್ಕಿಸಿ,ಚಾಲಕ ಅತಿ ವೇಗದಲ್ಲಿ ಸಾಗುತ್ತಾನೋ,ಬ್ರೇಕನ್ನು ಹೇಗೆ ಬಳಸುತ್ತಾನೆ ಎಂಬಿತ್ಯಾದಿ ವಿವರಗಳನ್ನು ಸಂಗ್ರಹಿಸಿ,ಉತ್ತಮ ಚಾಲನೆಗೈಯ್ಯುವ ಚಾಲಕನಿಗೆ ಕಡಿಮೆ ಪ್ರೀಮಿಯಂ,ಕೆಟ್ಟ ಚಾಲಕನಿಗೆ ಹೆಚ್ಚು ಪ್ರೀಮಿಯ್ಂ ವಿಧಿಸುವ ತೀರ್ಮಾನಕ್ಕೆ ವಿಮಾ ಕಂಪೆನಿ ಬಂದಿದೆ.ಇತರ ವಿಮಾ ಕಂಪೆನಿಗಳೂ,ಇದೇ ವ್ಯವಸ್ಥೆಯನ್ನು ನಕಲು ಮಾಡುವುದು ಖಂಡಿತ.<br />
ಕೆಲವರು ಈ ರೀತಿ ಮಾಡುವುದನ್ನು ಗೂಡಚಾರಿಕೆ ಎಂದು ಭಾವಿಸುತ್ತಾರಾದರೆ,ಇತರರು ತಮ್ಮ ಉತ್ತಮ ಚಾಲನೆಗೆ ವಿಮಾ ಕಂತಿನಲ್ಲಿ ರಿಯಾಯಿತಿ ಸಿಗುವುದಾದರೆ ಸ್ವಾಗತಾರ್ಹವೆಂದು ಅಭಿಪ್ರಾಯ ಪಡುತ್ತಾರೆ.ಆದರೆ ಇಂತಹ ವ್ಯವಸ್ಥೆಗೆ ಒಳಪಡಲು ನಿರಾಕರಿಸುವವರಿಗೆ ಹೆಚ್ಚಿನ ಕಂತಿನ ಮೊತ್ತ ವಿಧಿಸಿ "ಶಿಕ್ಷಿಸು"ವುದನ್ನು ವಿರೋಧಿಸುವವರೂ ಇದ್ದಾರೆ.ಅಪಾಯಕಾರಿ ಚಾಲನೆ ಮಾಡಿದಾಗಲೆಲ್ಲಾ ಮಿಂಚಂಚೆ ಮೂಲಕ ಚಾಲಕನನ್ನು ಎಚ್ಚರಿಸುವ ವ್ಯವಸ್ಥೆಯನ್ನೂ ಕಂಪೆನಿ ಮಾಡಿದೆ.<br />
---------------------------------------------------------<br />
<b>ಬರಲಿದೆ ಗೂಗಲ್ ಡ್ರೈವ್</b><br />
ಗೂಗಲ್ ಕಂಪೆನಿಯು ಹೊಸ ಸೇವೆಗಳನ್ನು ಆರಂಭಿಸುವಲ್ಲಿ ಹಿಂದೆ ಬೀಳದು.ಈಗದು ಅಂತರ್ಜಾಲದಲ್ಲಿ ಸ್ಮರಣಕೋಶವನ್ನು ಒದಗಿಸುವ ಗೂಗಲ್ ಡ್ರೈವ್ ಎನ್ನುವ ಹೊಸ ಸೇವೆಯನ್ನು ಆರಂಭಿಸುವುದರಲ್ಲಿದೆಯಂತೆ.ನಮ್ಮ ಕಡತ,ಚಿತ್ರ,ಹಾಡು,ವಿಡಿಯೋ ಮುಂತಾದುವುಗಳನ್ನು ಅಂತರ್ಜಾಲದ ಸ್ಮರಣಕೋಶದಲ್ಲಿ ಉಳಿಸಿಕೊಂಡರೆ,ಅವನ್ನು ಇತರರ ಜತೆ ಹಂಚಿಕೊಳ್ಳುವುದೂ ಸುಲಭ.ನಮಗೇ ಬೇಕಾದಾಗ,ಅವನ್ನು ಬಳಸಿಕೊಳ್ಳಲು ಅಂತರ್ಜಾಲ ಸಂಪರ್ಕ ಇದ್ದರೆ ಸಾಕು.ಇಲ್ಲವಾದರೆ ಅವುಗಳನ್ನು ಡಿವಿಡಿ,ಫ್ಲಾಶ್ ಡ್ರೈವ್‌ಗಳಲ್ಲಿ ಸದ್ದಾ ಒಯ್ದು ಬಳಿಯಲ್ಲಿರಿಸಿಕೊಳ್ಳಬೇಕು.ಜಿಡ್ರೈವ್ ಅಂತಹ ಸೇವೆಗಳನ್ನೀಗಾಗಲೇ ಒದಗಿಸುತ್ತಿರುವ ಕಂಪೆನಿಗಳು ಹಲವಿವೆ.ಡ್ರಾಪ್‌ಬಾಕ್ಸ್ ಎನ್ನುವುದು ಅವುಗಳಲ್ಲಿ ಜನಪ್ರಿಯವಾಗಿದೆ.ಆದರೆ ಗೂಗಲ್ ಅಂತಹ ಸೇವೆ ಒದಗಿಸಿದರೆ,ಅದರ ಬಳಕೆದಾರರು ಇಷ್ಟಪಡುತ್ತಾರೆ.ಈಗಾಗಲೇ ಪಿಕಾಸ ಮೂಲಕ ಚಿತ್ರ,ವೀಡಿಯೋ ಕಡತಗಳನ್ನು ಅಪ್ಲೋಡ್ ಮಾಡುವ ಸವಲತ್ತನ್ನು ಗೂಗಲ್ ನೀಡುತ್ತಲಿದೆ.ಗೂಗಲ್ ಡಾಕ್ಯುಮೆಂಟ್ ಮೂಲಕ ಕಡತಗಳನ್ನು ಮತ್ತು ಸ್ಪ್ರೆಡ್‌ಶೀಟುಗಳನ್ನು ಅಪ್ಲೋಡ್ ಮಾಡಬಹುದು.ಗೂಗಲ್ ಡ್ರೈವ್ ಅಗ್ಗದ ದರದಲ್ಲಿ ಹೆಚ್ಚಿನಸ್ಮರಣಕೋಶ ನೀಡಿ,ಡ್ರಾಪ್‌ಬಾಕ್ಸಿಗೆ ಸ್ಪರ್ಧೆ ನೀಡಬಹುದು.<br />
ಇದರ ಮಧ್ಯೆಯೇ ಗೂಗಲ್ ಹೊಸ ಯಂತ್ರಾಂಶವನ್ನು ಬಿಡುಗಡೆ ಮಾಡಲಿದೆ ಎನ್ನುವ ಬಲವಾದ ವದಂತಿ ಹರಡಿದೆ.ಸಂಗೀತ ಆಲಿಸಲು ಅಂತರ್ಜಾಲಕ್ಕೆ ಸಂಪರ್ಕಿಸಲಾಗುವ ವೈ-ಫೈ ಮತ್ತು ಬ್ಲೂಟೂತ್ ಹೊಂದಿರುವ ಸಾಧನ ಇನ್ನಿತರ ಸವಲತ್ತುಗಳನ್ನೂ ನೀದಲಿದೆಯಂತೆ.ಆಪಲ್ ಅಂತಹ ಕಂಪೆನಿಯು ಯಂತ್ರಾಂಶ ಕಂಪೆನಿಯಾಗಿ ಆರಂಭವಾಗಿ,ಹಾಡುಗಳನ್ನು ಒದಗಿಸಲು ಐ-ಸ್ಟೋರ್ ಒದಗಿಸುವ ಮೂಲಕ ಅಂತರ್ಜಾಲ ಸೇವೆಗಳನ್ನು ಒದಗಿಸಲು ಆರಂಭಿಸಿತು.ಅಮೆಜಾನ್ ಕಂಪೆನಿಯು ಅಂತರ್ಜಾಲ ಮೂಲಕ ಪುಸ್ತಕ ಮಾರಾಟಕ್ಕೆ ಆರಂಭಿಸಿ,ಇದೀಗ ಇ-ಪುಸ್ತಕ ಓದಲು ಅನುವು ಮಾಡುವ ಸಾಧನ ಕಿಂಡ್ಲ್ ಒದಗಿಸಲು ಆರಂಭಿಸಿ,ಯಂತ್ರಾಂಶ ಒದಗಿಸಲಾರಂಭಿಸಿದೆ.ಗೂಗಲ್ ಕೂಡಾ ಯಂತ್ರಾಂಶ ಒದಗಿಸಬೇಕು ಎನ್ನುವುದು ಅದರ ಮುಖ್ಯಸ್ಥೆ ಲ್ಯಾರಿ ಪೇಜ್ ಅಭಿಮತ.ಅದರ ಅನ್ವಯ ಹೊಸ ಸಾಧನ ಒದಗಿಸಲು ಕಂಪೆನಿ ಆರಂಭಿಸಲಿದೆ ಎನ್ನುವುದು ಬಲವಾದ ಗುಮಾನಿ.ಗೂಗಲ್ ಟಿವಿ,ಮೊಬೈಲ್ ಫೋನ್‌ಗಳನ್ನೂ ಬಿಡುಗಡೆ ಮಾಡಿದೆ.ಮೊಟೊರೊಲಾ ಕಂಪೆನಿಯನ್ನು ತನ್ನದಾಗಿಸಿಕೊಂಡಿರುವುದು,ಗೂಗಲ್ ಯಂತ್ರಾಂಶಗಳನ್ನು ತಯಾರಿಸಲೋಸುಗವೇ ಆಗಿದೆ.ಶೋಧ ಮತ್ತು ಇತರ ಸೇವೆಗಳ ಮೂಲಕ ಜನಮನಕ್ಕೆ ಲಗ್ಗೆ ಹಾಕಿದರೆ ಸಾಲದು.ಮುಂದಿನ ದಿನಗಳಲ್ಲಿ ಅಂತರ್ಜಾಲ ಬಳಕೆಯು ಸ್ಮಾರ್ಟ್‌ಫೋನ್,ಟ್ಯಾಬ್ಲೆಟ್ ಅಂತಹ ಸಾಧನಗಳ ಮೂಲಕವೇ ಆಗಲಿದೆ ಎನ್ನುವುದು ಗೂಗಲ್‌ ಮುಖ್ಯಸ್ಥನಿಗೆ ಯಾರೂ ಹೇಳಬೇಕಾದ್ದಿಲ್ಲ.ಹಾಗಾಗಿಯೇ ಸ್ಪರ್ಧೆ ಎದುರಿಸಿ,ತನ್ನ ಅಗ್ರಗಣ್ಯ ಸ್ಥಾನಕ್ಕೆ ಚ್ಯುತಿ ಬರದಂತೆ ಕಾಯ್ದುಕೊಳ್ಳಲು,ಗೂಗಲ್ ತಯಾರಿ ನಡೆದಿದೆ.<br />
-------------------------------------------------------<br />
<b>ಜೀಬ್ರಾ:ದೇಹದ ಪಟ್ಟೆಯಿಂದ ಏನು ಲಾಭ?</b><br />
<div class="separator" style="clear: both; text-align: center;">
<a href="http://3.bp.blogspot.com/-sZRaWjZGN9A/TzflyjImWCI/AAAAAAAAB4Y/AMEiw3Z7fJo/s1600/zebra.jpg" style="clear: left; float: left; margin-bottom: 1em; margin-right: 1em;"><img border="0" src="http://3.bp.blogspot.com/-sZRaWjZGN9A/TzflyjImWCI/AAAAAAAAB4Y/AMEiw3Z7fJo/s1600/zebra.jpg" /></a></div>
<b><br /></b><br />
ಜೀಬ್ರಾ ದೇಹದಲ್ಲಿ ಎದ್ದು ಕಾಣಿಸುವುದು ಅವುಗಳ ಬಿಳಿ-ಕರಿ ಪಟ್ಟಿಗಳು.ವಿಕಾಸವಾದದ ಪ್ರಕಾರ ಅವುಗಳು ಯಾಕಾಗಿ ಬಂದುವು ಎನ್ನುವುದಕ್ಕೆ ಹಲವು ವಾದಗಳನ್ನು ಮುಂದಿಡಲಾಗಿದೆ.ಆಕ್ರಮಣಕಾರಿ ಪ್ರಾಣಿಗಳಿಗೆ ಜೀಬ್ರಾಗಳು ಗುಂಪಾಗಿ ಹೋಗುತ್ತಿರುವಾಗ ಬಹಳ ಗಲಿಬಿಲಿಯಾಗುವುದರಿಂದ,ಇದೊಂದು ರಕ್ಷಣಾವ್ಯವಸ್ಥೆ ಎನ್ನುವ ವಾದವಿದೆ.ಈ ಪಟ್ಟಿಗಳು ಜೀಬ್ರಾಗಳಿಗೆ ತಮ್ಮ ದೇಹದ ಉಷ್ಣತೆಯನ್ನು ನಿಯಂತ್ರಿಸಲು ಸಹಾಯ ಮಾಡುತ್ತದೆ ಎನ್ನುವುದು ಇನ್ನೊಂದು ವಾದ.ಈಗ ಸಂಶೋಧಕರೋರ್ವರು ಈ ಪಟ್ಟಿಗಳು ಕೀಟಬಾಧೆ ಕಡಿಮೆ ಮಾಡಲೂ ಸಹಕಾರಿ ಎನ್ನುವ ವಾದ ಮುಂದಿಟ್ಟಿದ್ದಾರೆ.ದೇಹ ಕಡು ಬಣ್ಣದ್ದಾಗಿದ್ದರೆ,ಅದರಿಂದ ಪ್ರತಿಫಲಿತ ಬೆಳಕು,ಹೆಚ್ಚು ಕೀಟಗಳನ್ನು ಆಕರ್ಷಿಸುತ್ತದೆ.ಇನ್ನು ದೇಹದ ಬಣ್ಣ ಬಿಳಿದಾಗಿ ಅಥವಾ ತೆಳು ಬಣ್ಣದ್ದಾಗಿದರೆ,ಅಂತಹ ಪ್ರಾಣಿಗಳ ದೇಹದಿಂದ ಬೆಳಕು ಹರಡಿ ಹೋಗಿ,ಕಡಿಮೆ ಕೀಟಗಳನ್ನು ಆಕರ್ಷಿಸುತ್ತವೆ.ಪಟ್ಟಿಗಳಿದ್ದಾಗಲೂ ಕೀಟ ಬಾಧೆ ಕಡಿಮೆಯಿರುತ್ತದೆ ಎಂದು ಸಂಶೋಧಕರ ಸಂಶೋಧನೆ.ಕಡು,ತೆಳು ಬಣ್ಣದ ಮಟ್ಟು ಪಟ್ಟಿಗಳಿರುವ ರಟ್ಟುಗಳಿಗೆ ಅಂಟು ಸವರಿ ಪ್ರಯೋಗ ನಡೆಸಿದಾಗ,ಪಟ್ಟಿಗಳಿರುವ ರಟ್ಟಿಗೆ ಕಡಿಮೆ ಕೀಟಗಳು ಅಂಟಿಕೊಂಡಿರುವುದು ಕಂಡು ಬಂತು.<br />
----------------------------------------------------<br />
<b>ಸ್ಮಾರ್ಟ್‌ಫೋನಿಗೆ ಕ್ರೋಮ್ ಬ್ರೌಸರ್</b><br />
ಆಂಡ್ರಾಯಿಡ್ ವ್ಯವಸ್ಥೆ ಬಳಸುವ ಸ್ಮಾರ್ಟ್‌ಫೋನುಗಳಲ್ಲಿ ಇದುವರೆಗೆ ಬಳಕೆಯಾಗುತ್ತಿರುವ ಬ್ರೌಸರ್ ಡಾಲ್ಫಿನ್,ಒಪೆರಾ ಅಥವಾ ಸರಳವಾದ ಬ್ರೌಸರ್ ತಂತ್ರಾಂಶ.ಗೂಗಲ್ ತನ್ನ ಕ್ರೋಮ್ ಬ್ರೌಸರನ್ನು ಡೆಸ್ಕ್‌ಟಾಪ್ ಮತ್ತು ಲ್ಯಾಪ್‌ಟಾಪುಗಳಲ್ಲಿ ಜನಪ್ರಿಯವಾಗಿಸಲು ಶಕ್ತವಾಗಿತ್ತು.ಆದರೆ ಸ್ಮಾರ್ಟ್‌ಫೋನುಗಳಲ್ಲಿ ಕ್ರೋಮ್ ಬ್ರೌಸರ್ ಇದುವರೆಗೆ ಲಭ್ಯವಿರಲಿಲ್ಲ.ಕೊನೆಗೂ ಸ್ಮಾರ್ಟ್‌ಫೋನುಗಳಿಗೆ ಸೂಕ್ತವಾಗಿ ಮಾರ್ಪಾಡು ಮಾಡಲಾದ,ಕ್ರೋಮ್ ಬ್ರೌಸರನ್ನು ಗೂಗಲ್ ಬಿಡುಗಡೆ ಮಾಡಿದೆ.ಇದು ಅಡ್ರೆಸ್ ಬಾರಿನಲ್ಲಿ ತಾಣದ ವಿಳಾಸ( &nbsp;ಯು ಆರೆ ಆಲ್) ಟೈಪಿಸಲು ಆರಂಬಿಸಿದೊಡನೆಯೇ,ನಿಮಗೆ ಬೇಕಾದ ಅಂತರ್ಜಾಲ ತಾಣ ಯಾವುದಿರಬಹುದು ಎನ್ನುವುದನ್ನು ಊಹಿಸಿ,ಅದನ್ನು ಮುಂದಾಗಿ ಇಳಿಸಿಕೊಂಡು ತಯಾರಾಗಿರುತ್ತದೆ.ಬಳಕೆದಾರ ಎಂಟರ್ ಕೀಲಿ ಒತ್ತಿದೊಡನೆ,ಪುಟ ಕಾಣಿಸಿಕೊಂಡು ಕಾಯುವಿಕೆಯನ್ನು ಅನಗತ್ಯವಾಗಿಸುತ್ತದೆ.ಬಳಕೆದಾರನ ಲ್ಯಾಪ್‌ಟಾಪ್ ಅಥವಾ ಡೆಸ್ಕ್‌ಟಾಪ್ ಅಂತರ್ಜಾಲಕ್ಕೆ ಸಂಪರ್ಕಿಸಿದ್ದರೆ,ಅದರಲ್ಲಿ ತೆರೆದಿರುವ ಪುಟಗಳು ಸ್ಮಾರ್ಟ್‌ಫೋನಿನಲ್ಲೂ ನೋಡಲು ಸಾಧ್ಯವಾಗುವಂತಹ ಅನುಕೂಲತೆ ಇದೆ.ಇದಕ್ಕೆಲ್ಲಾ ಆಂಡ್ರಾಯಿಡ್‌ನ ನಾಲ್ಕನೇ ಆವೃತ್ತಿ ಬಳಸುವುದು ಅಗತ್ಯವಾಗಿದೆ.<br />
-------------------------------------------------------<br />
<b>ಅಡ್ರೆಸ್ ಬುಕ್ ಅಪ್ಲೋಡ್ ಮಾಡಿಕೊಳ್ಳುವ ತಾಣ:ಅಸಮಾಧಾನದ ಅಲೆ</b><br />
ಪಾತ್ ಎನ್ನುವ ಸಾಮಾಜಿಕ ತಾಣ ಜನರ ಕೆಂಗಣ್ಣಿಗೆ ಗುರಿಯಾಗಿದೆ.ಕಾರಣ ಅದು ಗುಪ್ತವಾಗಿ ಜನರ ಅಡ್ರೆಸ್‌ಬುಕ್ ಅನ್ನು ತನ್ನ ತಾಣದಲ್ಲಿ ಉಳಿಸಿಕೊಳ್ಳುತ್ತದೆ ಎನ್ನುವುದು.ಇದು ಜನರ ಖಾಸಗಿತನದ ವಿರುದ್ಧ ಎನ್ನುವುದು ಹಲವರ ವಾದ.ಪಾತ್ ಅಂತರ್ಜಾಲ ತಾಣವಾದರೋ,ತನ್ನ ತಪ್ಪನ್ನು ಒಪ್ಪಿಕೊಂಡಿದೆ.ಈ ಬಗ್ಗೆ ಬಳಕೆದಾರರಿಗೆ ಹೇಳದಿರುವುದು ತಪ್ಪು ಎನ್ನುವುದನ್ನದು ಒಪ್ಪಿಕೊಂಡಿದ್ದರೂ,ಇದು ಜನರಿಗೆ ಸಹಕಾರಿ ಎನ್ನುವುದನ್ನದು ವಿವರಿಸಿದೆ.ಅಡ್ರೆಸ್ ಮೂಲಕ,ಬಳಕೆದಾರನ ಸ್ನೇಹಿತರು ಅಂತರ್ಜಾಲದಲ್ಲಿ ಬಂದಾಗ ಅವರ ಗಮನ ಸೆಲೆಯಲು ಇದು ಸಹಾಯ ಮಾಡುತ್ತಿತ್ತು.ಅದೇ ರೀತಿ,ಹೊಸದಾಗಿ ನೋಂದಾಯಿಸಿದ ಬಳಕೆದಾರರ ಗೆಳೆಯರು ಯಾರಾದರೂ ಇದ್ದಾರೋ ಎಂದು ನೋಡಲೂ ಇದು ಸಹಕಾರಿ.ಬಳಕೆದಾರನಿಗೆ ಸೂಕ್ತವಾದ ಗೆಳೆಯರನ್ನು ಸೂಚಿಸಲೂ ಅಡ್ರೆಸ್ ಬುಕ್ ತಾಣದಲ್ಲಿದ್ದರೇ ಸರಿ ಎನ್ನುವುದು ಪಾತ್.ಕಾಂ ತಾಣದ ವಾದದ ತಿರುಳು.ಅದೇನಿದ್ದರೂ ಸಾಮಾಜಿಕ ತಾಣಗಳು ಖಾಸಗಿತನದ ಲಕ್ಷಣರೇಖೆ ಉಲ್ಲಂಘಿಸುವುದರ ವಿರುದ್ಧ ಜನರು ತಿರುಗಿ ಬೀಳುವ ಕೆಟ್ಟ ಅನುಭವ,ಫೇಸ್‌ಬುಕ್ ಸಹಿತ ಎಲ್ಲಾ ತಾಣಗಳಿಗೂ ಆಗುತ್ತಲಿದೆ. ಎನ್ನುವುದು ವಾಸ್ತವ.<br />
<b>Udayavani<a href="http://epaper.udayavani.com/PDFDisplay.aspx?Er=1&amp;Edn=MANIPAL&amp;Id=376985">http://epaper.udayavani.com/PDFDisplay.aspx?Er=1&amp;Edn=MANIPAL&amp;Id=376985</a></b><br />
<b>*ಅಶೋಕ್‌ಕುಮಾರ್ ಎ</b></div>
</body>
</html>