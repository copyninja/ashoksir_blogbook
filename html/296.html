
<html>
<body>
<h1>ಅಡುಗೆಗೆ ಅಮ್ಮನ ಸಹಾಯ ಬೇಡ</h1>
<div dir="ltr" style="text-align: left;">
<br />
<b>ಅಡುಗೆಗೆ ಅಮ್ಮನ ಸಹಾಯ ಬೇಡ</b><br />
ಅಡುಗೆ ಮಾಡಲು ಕಲಿಯುತ್ತಿರುವ ಯುವಜನರು,ಸಹಾಯ ಬೇಕಾದಾಗಲೆಲ್ಲಾ ಅಮ್ಮನಿಗೆ ದೂರವಾಣಿ ಕರೆ ಮಾಡಿ ಪಾಕವಿಧಾನ ಕೇಳುವುದು ಮೊದಲಿನಿಂದಲೂ ಬಂದ ರೂಡಿ.ಈಗದು ಬದಲಾಗುತ್ತಿದೆ.ಯುವಜನತೆ ಅಂತರ್ಜಾಲದಲ್ಲಿ ಜಾಲಾಡಿ,ಯುಟ್ಯೂಬ್,ಸಾಮಾಜಿಕ ಜಾಲತಾಣಗಳು ಮತ್ತು ಬ್ಲಾಗುಗಳಲ್ಲಿ ನೀಡಿರುವ ಪಾಕವಿಧಾನವನ್ನು ತಿಳಿದುಕೊಳ್ಳುವುದನ್ನು ಅಭ್ಯಾಸ ಮಾಡಿಕೊಂಡಿರುವುದು ಸಮೀಕ್ಷೆಗಳಿಂದ ವ್ಯಕ್ತವಾಗಿದೆ.ಯುಟ್ಯೂಬಿನಲ್ಲಿ ಟಿವಿಯ ಜನಪ್ರಿಯ ಅಡುಗೆ ಭಟ್ಟರುಗಳ ಪಾಕವಿಧಾನದ ವಿಡಿಯೋ ಕ್ಲಿಪ್ಪಿಂಗ್‌ಗಳು ಧಾರಾಳವಾಗಿವೆ.ಅಮ್ಮಂದಿರು ಅಡುಗೆ ಮಾಡುವ ವಿಧಾನವನ್ನು ಚಿತ್ರೀಕರಿಸಿ,ಯುಟ್ಯೂಬಿಗೇರಿಸುವುದು,ಬ್ಲಾಗುಗಳಲ್ಲಿ ಬರೆಯುವುದು ಇನ್ನು ಕೆಲವರ ಹವ್ಯಾಸವಾಗಿದೆ.ಅಂತೂ ಕಲಿಕೆಗೆ ಅಂತರ್ಜಾಲ ಹೀಗಾದರೂ ಬಳಕೆಯಾಗುತ್ತದಲ್ಲ ಎನ್ನುವುದು ಸಮಾಧಾನದ ವಿಷಯ.<br />
--------------------------------------------<br />
<b>ಐಪ್ಯಾಡ್:ರಿಸ್ಕ್ ಒಲ್ಲದ ಕಂಪೆನಿ</b><br />
ಹೊಸ ಐಪ್ಯಾಡ್ ಬಿಚ್ಚಿ ನೋಡಿದ ಕೆಲವು ಆಸಕ್ತರು,ಐಪ್ಯಾಡಿನಲ್ಲಿ ಬಳಕೆಯಾದ ಒಂದು ಬಿಡಿಭಾಗ,ಹಲವು ತಯಾರಕರಿಂದ ತಯಾರಿಸಲ್ಪಟ್ಟಿದ್ದನ್ನು ಗಮನಿಸಿದ್ದಾರೆ.ಇದರರ್ಥ ಇಷ್ಟೆ-ಆಪಲ್ ಕಂಪೆನಿಯು ತನ್ನ ಉತ್ಪನ್ನದ ತಯಾರಿಕೆಯ ಬಗ್ಗೆ ರಿಸ್ಕ್ ಕಡಿಮೆ ಮಾಡಿಕೊಳ್ಳಲು ಪ್ರಯತ್ನಿಸುತ್ತಿದೆ.ಒಂದು ಬಿಡಿಭಾಗಕ್ಕಾಗಿ ಒಂದೇ ತಯಾರಕರನ್ನು ಅವಲಂಬಿಸಿದರೆ,ಅವರ ಉತ್ಪಾದನೆಗೆ ಸಮಸ್ಯೆಯಾದಾಗ,ಐಪ್ಯಾಡ್ ಪೂರೈಕೆ ಬಾಧಿತವಾಗುವ ಅಪಾಯವಿದೆ.ಬಿಡಿಭಾಗಕ್ಕಾಗಿ ಹಲವು ತಯಾರಕರನ್ನವಲಂಬಿಸಿದಾಗ,ಓರ್ವ ತಯಾರಕ ಕೈಕೊಟ್ಟರೆ,ಇತರಿಗೆ ಹೆಚ್ಚು ಬಿಡಿಭಾಗ ಪೂರೈಸಲು ಬೇಡಿಕೆ ಸಲ್ಲಿಸುವ ಅವಕಾಶವಿದೆ.ಅದು ಮಾತ್ರವಲ್ಲ,ತಯಾರಕರಲ್ಲಿ ಕಡಿಮೆ ಬೆಲೆಗೆ ಪೂರೈಸಲು ಒಪ್ಪಿಸಲೂ ಇಂತಹ ಒಡಂಬಡಿಕೆ ಅನುವು ಮಾಡಿಕೊಡುತ್ತದೆ.<br />
--------------------------------<br />
<b>ಮೊಬೈಲ್ ಹಿಡಿದು,ಬಯಲಿಗೆ</b><br />
ದೇಶದಲ್ಲಿ ಅರೆವಾಸಿ ಜನ ಮೊಬೈಲ್ ಬಳಕೆ ಮಾಡುತ್ತಿದ್ದರೂ,ಅವರಲ್ಲಿ ಹೆಚ್ಚಿನವರು ಮನೆಯಲ್ಲಿ ಶೌಚಾಲಯವನ್ನು ಹೊಂದಿಲ್ಲವೆನ್ನುವುದು ಜನಗಣತಿಯ ವಿವರಗಳಿಂದ ವ್ಯಕ್ತವಾಗಿದೆ ಎನ್ನುವುದನ್ನು ನೀವು ಓದಿರಬೇಕು.ಆದರೆ ಮೊಬೈಲ್ ಮೂಲಕ ದಿನಗೂಲಿ ನೌಕರರು,ಕೆಲಸದ ಅವಕಾಶಗಳನ್ನು ತಿಳಿದುಕೊಂಡು,ಹೆಚ್ಚಿನ ಆದಾಯ ಪಡೆದುಕೊಳ್ಳಲು ಸಾಧ್ಯವಾಗುತ್ತಿದೆ.ಅದೇ ರೀತಿ ಬಾಡಿಗೆ ವಾಹನಗಳು ಸದಾ ಬ್ಯುಸಿಯಾಗಿರುವುದರಲ್ಲಿ ಮೊಬೈಲ್ ಪಾತ್ರ ಕಡಿಮೆಯೇನಲ್ಲ.ಈ ರೀತಿ ಜನರ ಆದಾಯ ಹೆಚ್ಚಲು ಮೊಬೈಲ್ ಕಾರಣವಾಗಿರುವುದು ಹೆಚ್ಚಿನವರು ಅದನ್ನು ಅನಿವಾರ್ಯವೆಂದು ಪರಿಗಣಿಸಲು ಕಾರಣವಾಗಿದೆ ಎನ್ನುವುದರಲ್ಲಿ ಅನುಮಾನವಿಲ್ಲ.ಶೌಚಾಲಯಗಳ ಸಮಾಚಾರ ಹಾಗಲ್ಲ.ಅವುಗಳನ್ನು ಕಟ್ಟಿಸಿದರೆ ಸಾಲದು-ಬಳಕೆಗೆ ಸರಿಯಾಗಿ ನೀರಿನ ಪೂರೈಕೆ ಬೇಕು.ಕುಡಿಯುವ ನೀರಿಗೇ ತಾಪತ್ರಯವಾಗಿರುವಾಗ,ಶೌಚಾಲಯಗಳಿಗೆ ನೀರು ತರುವುದೆಲ್ಲಿಂದ?<br />
------------------------------------------<br />
<b>ಅಂತರ್ಜಾಲದ ಮೂಲಕ ಪ್ರಶ್ನೆಪತ್ರಿಕೆಗಳ ಬಟವಾಡೆ</b><br />
ಆನ್‌ಲೈನ್ ಮೌಲ್ಯಮಾಪನದ ನಂತರ,ಇದೀಗ ಪ್ರಶ್ನೆಪತ್ರಿಕೆಗಳ ಬಟವಾಡೆಗೆ ಅಂತರ್ಜಾಲದ ಬಳಕೆ ಮಾಡಿ ವಿಶ್ವೇಶ್ವರಯ್ಯ ತಾಂತ್ರಿಕ ವಿಶ್ವವಿದ್ಯಾಲಯ ಸುದ್ದಿಯಲ್ಲಿದೆ.ಬೆಳಗಾವಿ ವಿಭಾಗದಲ್ಲಿ ಆನ್‌ಲೈನ್ ಪ್ರಶ್ನೆಪತ್ರಿಕೆ ರವಾನೆ ವ್ಯವಸ್ಥೆಯನ್ನು ಸಫಲವಾಗಿ ಬಳಸಿ,ಇನ್ನಿದನ್ನು ರಾಜ್ಯದಲ್ಲೆಡೆ ಬಳಕೆ ಮಾಡಲು ವಿಶ್ವವಿದ್ಯಾಲಯ ಉದ್ದೇಶಿಸಿದೆ.ಕಾಲೇಜುಗಳಿಗೆ ಪರೀಕ್ಷೆ ನಡೆವ ದಿನವೇ ಪ್ರಶ್ನೆಪತ್ರಿಕೆಯ ಇ-ಪ್ರತಿ ಕಳುಹಿಸಿ,ಪರೀಕ್ಷಾ ಕೇಂದ್ರಗಳಲ್ಲಿ ಅವನ್ನು ಮುದ್ರಿಸಿ,ಪರೀಕ್ಷೆ ನಡೆಸುವುದೇ ಈ ವ್ಯವಸ್ಥೆ.ಮಾಮೂಲು ಮಿಂಚಂಚೆ ಸೇವೆಯನ್ನು ಈ ವ್ಯವಸ್ಥೆ ಬಳಸುತ್ತಿಲ್ಲ.ಅಂತರ್ಜಾಲದಲ್ಲಿ ಖಾಸಗಿ ಜಾಲವನ್ನು ಏರ್ಪಡಿಸಿ,ತಂತ್ರಾಂಶವೊಂದನ್ನು ಬಳಸಿ ಇದನ್ನು ಕಾರ್ಯಗತಗೊಳಿಸಲಾಗಿದೆ.ಪ್ರಶ್ನೆಪತ್ರಿಕೆ ಮಾಹಿತಿ ಸೋರಿಕೆ ತಡೆಗೆ ಗೂಢಲಿಪಿಯನ್ನು ಆಧರಿಸಿದ ಭದ್ರತಾ ವ್ಯವಸ್ಥೆಯಿದೆ.<br />
------------------------------------------<br />
<b>ಸರಕಾರಿ ತಾಣಗಳು ದಾಳಿಗೆ ಸುಲಭ ತುತ್ತು</b><br />
ದಾಳಿಕೋರರು ಸರಕಾರಿ ಅಂತರ್ಜಾಲ ತಾಣಗಳನ್ನು ವಿರೂಪಗೊಳಿಸುವ ನೂರಕ್ಕೂ ಅಧಿಕ ಪ್ರಕರಣಗಳು ಕಳೆದ ಮೂರು ತಿಂಗಳುಗಳಲ್ಲಿ ವರದಿಯಾಗಿವೆಯಂತೆ.ಪಾಕ್ ಮೂಲದ ಭಯೋತ್ಪಾದಕರು ಸುಲಭವಾಗಿ ವಿವಿಧ ಇಲಾಖೆಗಳ ಮುಖಪುಟದಲ್ಲಿನ ಮಾಹಿತಿಗಳನ್ನಳಿಸಿ,ತಮ್ಮ ಸಾಹಸವನ್ನು ಇಲ್ಲಿ ಪ್ರದರ್ಶಿಸುವುದು ಕಂಡು ಬಂದಿದೆ.ಮಾನವ ಸಂಪನ್ಮೂಲ ಅಭಿವೃದ್ಧಿ,ಹಣಕಾಸು,ಆರೋಗ್ಯ ಇಲಾಖೆಗಳು,ಭಾರತ್ ಸಂಚಾರ್ ನಿಗಮಗಳ ತಾಣಗಳನ್ನು ವಿರೂಪಗೊಳಿಸಲಾಗಿದೆ.ಆಂಧ್ರಪ್ರದೇಶ,ತಮಿಳ್ನಾಡು,ಕೇರಳ,ಸಿಕ್ಕಿಮ್,ಮಧ್ಯಪ್ರದೇಶ,ಉತ್ತರಪ್ರದೇಶಗಳ ರಾಜ್ಯಸರಕಾರದ ತಾಣಗಳನ್ನೂ ವಿರೂಪಗೊಳಿಸಲು ದಾಳಿಕೋರರಿಗೆ ಸಾಧ್ಯವಾಗಿದೆ.ಕರ್ನಾಟಕದ ತಾಣಗಳು ದಾಳಿಗೆ ಪಕ್ಕಾಗದೆ ಉಳಿದುಕೊಂಡಿರುವುದು ಆಶ್ಚರ್ಯವೇ ಸರಿ.ಮಾಹಿತಿ ತಂತ್ರಜ್ಞಾನ ಇಲಾಖೆ ಮತ್ತು ನ್ಯಾಶನಲ್ ಇನ್ಫೋರ್ಮೇಟಿಕ್ ಸೆಂಟರ್,ಹೆಚ್ಚಿನ ಸರಕಾರಿ ತಾಣಗಳ ನಿರ್ವಹಣೆ ಮಾಡುತ್ತಿದ್ದು,ಇದೀಗ ಅವ್ಯಾಹತ ದಾಳಿಗಳ ತರುವಾಯ ಎಚ್ಚೆತ್ತುಕೊಂಡು,ಮುಂದೆ ಇಂತಹ ಘಟನೆಗಳು ಸಂಭವಿಸದಂತೆ ತಡೆಯಲು ಅವಶ್ಯಕವಾದ ಕ್ರಮಗಳನ್ನು ಕೈಗೊಳ್ಳಲು ಬಯಸಿವೆ.ಕಳೆದ ವರ್ಷ ಸಿಬಿಐಯ ತಾಣವೇ ಪಾಕಿಸ್ತಾನಿ ಸೈಬರ್ ಸೈನ್ಯದ &nbsp;ದಾಳಿಗೆ ತುತ್ತಾಗಿ,ಮುಜುಗರಕ್ಕೀಡಾಗಿತ್ತು.ಕಳೆದವರ್ಷ ದೇಶದ ಹದಿನಾಲ್ಕು ಸಾವಿರ ತಾಣಗಳು ದಾಳಿಗೆ ತುತ್ತಾಗಿರುವೆ ಎಂದು ಅಂದಾಜಿಸಲಾಗಿದೆ.ಇವುಗಳಲ್ಲಿ ಸರಕಾರಿ ತಾಣಗಳು ಮತ್ತು ಕಂಪೆನಿಗಳ ತಾಣಗಳೂ ಸೇರಿವೆ.<br />
----------------------------------------------<br />
<b>ಅಮೆರಿಕಾದ ಸರಕಾರಿ ತಾಣಗಳೂ ಅಭದ್ರ</b><br />
ನಮ್ಮ ಸರಕಾರದ ಅಂತರ್ಜಾಲ ತಾಣಗಳಂತೆಯೇ ಅಮೆರಿಕಾದ ತಾಣಗಳೂ ಅಭದ್ರವಾಗಿವೆಯಂತೆ.ಸಮೀಕ್ಷೆಯ ಪ್ರಕಾರ ಅರ್ಧಕ್ಕರ್ಧ ಸರಕಾರಿ ತಾಣಗಳು,ಭದ್ರತಾ ನಿಯಮವನ್ನು ಪಾಲಿಸುತ್ತಿಲ್ಲ,ಹಾಗಾಗಿ ದಾಳಿಕೋರರಿಗೆ ಸುಲಭವಾಗಿ ಬಲಿಯಾಗಬಹುದು.ಡಿಜಿಟಲ್ ಸಿಗ್ನೇಚರ್ ತಂತ್ರಜ್ಞಾನ ಬಳಸಿ,ತಾಣವನ್ನು ಭದ್ರಗೊಳಿಸುವ ಸಲಹೆಯನ್ನು ಮುನ್ನೂರೈವತ್ತಕ್ಕೂ ಮಿಕ್ಕಿದ ಸರಕಾರಿ ತಾಣಗಳ ಪೈಕಿ ಅರ್ಧಾಂಶಕ್ಕಿಂತ ತುಸು ಜಾಸ್ತಿ ತಾಣಗಳಷ್ಟೇ ಕಾರ್ಯಗತಗೊಳಿಸಿವೆ.ಇನ್ನುಳಿದವು ಸಲಹೆಯನ್ನು ಪಾಲಿಸದೆ ದಾಳಿಗೆ ಸುಲಭವಾಗಿ ಬಲಿಯಾಗುವ ಸಾಧ್ಯತೆಯಿದೆ.<br />
--------------------------------------------<br />
<b>ವಿಂಡೋಸ್ 8 ಬಳಸಿ ಲೆನೊವೋ ಟ್ಯಾಬ್ಲೆಟ್</b><br />
<div class="separator" style="clear: both; text-align: center;">
<a href="http://4.bp.blogspot.com/-IhQf5scBEFs/T2YaPNDnyWI/AAAAAAAAB7M/oy2AJ9lN0ZI/s1600/3d.jpg" style="clear: left; float: left; margin-bottom: 1em; margin-right: 1em;"><img border="0" height="112" src="http://4.bp.blogspot.com/-IhQf5scBEFs/T2YaPNDnyWI/AAAAAAAAB7M/oy2AJ9lN0ZI/s200/3d.jpg" width="200" /></a></div>
<b><br /></b><br />
ಲೆನೊವೋ ಕಂಪೆನಿಯು ಹೊಸ ವಿಂಡೋಸ್ 8 ಆಪರೇಟಿಂಗ್ ವ್ಯವಸ್ಥೆ ಬಳಸುವ ಟ್ಯಾಬ್ಲೆಟುಗಳನ್ನು ತಯಾರಿಸಲು ಬಯಸಿದೆ.ಅಕ್ಟೋಬರ್ ವೇಳೆಗಿವು ಮಾರುಕಟ್ಟೆಯಲ್ಲಿ ಲಭ್ಯವಾಗುವ ನಿರೀಕ್ಷೆಯಿದೆ.ಇಂಟೆಲ್ ಸಂಸ್ಕಾರಕಗಳನ್ನು ಬಳಸಿ ಟ್ಯಾಬ್ಲೆಟ್ ತಯಾರಿಸುವುದು ಲೆನೊವೋ ಕಂಪೆನಿಯ ಯೋಚನೆ.ವ್ವಿಂಡೋಸ್ 8 ಗೂಗಲ್ ಆಂಡ್ರಾಯಿಡ್‌ಗೆ ಸ್ಪರ್ಧೆ ಒಡ್ಡುವ ತಾಕತ್ತು ಹೊಂದಿದೆ ಎಂದು ತಜ್ಞರು ಅಭಿಪ್ರಾಯ ಪಟ್ಟಿದ್ದಾರೆ.ಸ್ಮಾರ್ಟ್‌ಫೋನ್ ಮತ್ತು ಟ್ಯಾಬ್ಲೆಟ್‌ಗಳನ್ನು ಗುರಿಯಾಗಿಸಿಕೊಂಡು ವಿಂಡೋಸ್ 8 ಅಭಿವೃದ್ಧಿಗೊಳಿಸಿರುವುದರಿಂದ,ಇದು ಇತರ ಸಾಧನಗಳಿಗಿಂತ ಅತ್ಯುತ್ತಮ ಅನುಭವ ನೀಡಬಹುದು ಎನ್ನುವ ಮಾತು ಕೇಳಿ ಬರುತ್ತಿದೆ.<br />
------------------------------------------<br />
<b>ಟ್ವಿಟರ್ ಮೂಲಕ ವಿದ್ಯಾರ್ಥಿಗಳ ಚರ್ಚೆ</b><br />
ಟ್ವಿಟರನ್ನು ಸಾಮಾಜಿಕ ಜಾಲತಾಣದ ಗುಂಪಿಗೆ ಸೇರಿಸುವವರಿದ್ದಾರೆ.ಆದರಿದು,ಇತರ ಸಾಮಾಜಿಕ ಜಾಲತಾಣಗಳಂತಾಗದೆ,ಸರಳ,ಸುಲಭ,ಬಳಕೆದಾರಸ್ನೇಹೀ ತಾಣವಾಗಿ ಜನಪ್ರಿಯವಾಗಿದೆ.ವಿದ್ಯಾರ್ಥಿಗಳು ಮತ್ತು ಶಿಕ್ಷಕರ ನಡುವೆ ಸೇತುವೆಯಾಗಿಯೂ,ತರಗತಿಯಲ್ಲಿ ರಸಪ್ರಶ್ನೆಯಂತಹ ಚಟುವಟಿಕೆಗಳಿಗೆ,ಪ್ರಶ್ನೋತ್ತರಗಳನ್ನು ನಡೇಸಲೀ ತಾಣ ಬಳಕೆಯಾಗುವ ಬಗ್ಗೆ ಹಲವು ನೈಜಕತೆಗಳಿವೆ. ನಮ್ಮಲ್ಲೂ ಇಂತಹ ಬಳಕೆ ಸಾಮಾನ್ಯವಾಗುತ್ತಿದೆ.ವಿದ್ಯಾರ್ಥಿಗಳು ಚರ್ಚಾಕೂಟಗಳನ್ನು ನಡೆಸಲು ಟ್ವಿಟರ್ ಬಳಸುವುದು ಒಂದು ಮಾದರಿ.ಉದಾಹರಣೆಗೆ ಟ್ವಿಟರ್ ಪುಟದಲ್ಲಿ &nbsp;#IgNITTE ಎಂದು ಶೋಧಿಸಿ ನೋಡಿ.<br />
<b><a href="http://epaper.udayavani.com/PDFDisplay.aspx?Er=1&amp;Edn=MANIPAL&amp;Id=479779">UDAYAVANI</a></b><br />
<b>ಅಶೋಕ್‌ಕುಮಾರ್ ಎ</b></div>
</body>
</html>