
<html>
<body>
<h1>ಜಿಮೇಲ್:ಪ್ರತ್ಯೇಕವಾಗಿ ಪ್ರತ್ಯಕ್ಷವಾಗುವ ಮುಖ್ಯ ಮಿಂಚಂಚೆಗಳು</h1>
<b><span style="font-family: 'tunga';">ಜಿಮೇಲ್:ಪ್ರತ್ಯೇಕವಾಗಿ ಪ್ರತ್ಯಕ್ಷವಾಗುವ ಮುಖ್ಯ ಮಿಂಚಂಚೆಗಳು</span></b><br /><div style="margin: 0px; text-indent: 0px;"><span style="font-family: 'tunga';">ಜಿಮೇಲ್ ತನ್ನ ಮಿಂಚಂಚೆ ಸೇವೆಗೆ ಹೊಸ ಹೊಸ ಸೇವೆಗಳನ್ನು ಸೇರಿಸುತ್ತಾ ಬಂದಿದೆ.ಈ ವಾರದ ವಿಶೇಷವೆಂದರೆ,ಮಿಂಚಂಚೆಯಲ್ಲಿ ಮುಖ್ಯ ಮಿಂಚಂಚೆಗಳನ್ನು ಪ್ರತ್ಯೇಕಿಸಿ ತೋರಿಸುವ ಸೌಲಭ್ಯವಾಗಿದೆ.ಬಳಕೆದಾರನು ಸಾಮಾನ್ಯವಾಗಿ ಮೊದಲು ಗಮನಹರಿಸುವ ಮಿಂಚಂಚೆಗಳು ಯಾರಿಂದ ಬಂದದ್ದು ಎಂಬ ಆಧಾರದಲ್ಲಿ,ಜಿಮೇಲ್ ಈ ಪ್ರಮುಖ ಮಿಂಚಂಚೆಗಳನ್ನು ನಿರ್ಧರಿಸುತ್ತದೆ.ಉಳಿದ ಎಲ್ಲಾ ಮಿಂಚಂಚೆಗಳು ಸಾಮಾನ್ಯ ಇನ್‌ಬಾಕ್ಸ್ ಮಿಂಚಂಚೆ ಪೆಟ್ಟಿಗೆಯಲ್ಲಿ ಇರುತ್ತವೆ.ಇನ್ನು ಬಳಕೆದಾರ,ತಾನು ಗಮನಹರಿಸಬೇಕಾದ ಕೆಲ ಮಿಂಚಂಚೆಗಳಿಗೆ ನಕ್ಷತ್ರ ಗುರುತನ್ನು ಹಾಕಿದ್ದರೆ,ಅವು ನಕ್ಷತ್ರ ಮಿಂಚಂಚೆ ಪೆಟ್ಟಿಗೆಯಲ್ಲಿ ಪ್ರತ್ಯೇಕವಾಗಿರುತ್ತವೆ.ಮಿಂಚಂಚೆಗಳ ಈ ವರ್ಗೀಕರಣದಿಂದ,ಅವಸರದಲ್ಲಿದ್ದಾಗ,ಮೊದಲು ತುರ್ತು ಗಮನ ಹರಿಸಬೇಕಾದ ಮಿಂಚಂಚೆಗಳು ಯಾವುವೆಂದು ಗೊತ್ತಾಗುವ ಅನುಕೂಲ ಸಿಗುತ್ತದೆ.</span></div><div style="margin: 0px; text-indent: 0px;"><span style="font-family: 'tunga';">---------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಐಐಟಿಯ ಪಾಠಗಳು ಯುಟ್ಯೂಬ್‌ನಲ್ಲಿ</span></b></div><div class="separator" style="clear: both; text-align: center;"><a href="http://1.bp.blogspot.com/_PU7BmR35lao/TIQoL_H1k5I/AAAAAAAABXo/fT_oAufFy4E/s1600/iit.JPG" style="clear: left; float: left; margin-bottom: 1em; margin-right: 1em;"><img border="0" height="225" src="http://1.bp.blogspot.com/_PU7BmR35lao/TIQoL_H1k5I/AAAAAAAABXo/fT_oAufFy4E/s320/iit.JPG" width="320" /></a></div><div style="margin: 0px; text-indent: 0px;"><br /></div><div style="margin: 0px; text-indent: 0px;"><span style="font-family: 'tunga';">ಐಐಟಿ ಮತ್ತು ಇಂಡಿಯನ್ ಇನ್‌ಸ್ಟಿಟ್ಯೂಟ್ ಆಫ್ ಸಯನ್ಸ್ ಸಂಸ್ಥೆಗಳು ತಮ್ಮ ಪ್ರೊಫೆಸರುಗಳ ಉಪನ್ಯಾಸಗಳ ಮಾಲಿಕೆ ಸಿದ್ಧಪಡಿಸಿ,ಯುಟ್ಯೂಬಿನ youtube.com/iit ವಿಳಾಸ ಮೂಲಕ ಜನರಿಗೆ ಒದಗಿಸುತ್ತಿವೆ.ಯಾರೂ ಬೇಕಾದರೂ ಆನ್‌ಲೈನಿನಲ್ಲಿ ಇವನ್ನು ನೋಡಬಹುದು.ದೇಶದ ಅತ್ಯುತ್ತಮ ಶಿಕ್ಷಕರ ಉಪನ್ಯಾಸಗಳು,ಕಂಪ್ಯೂಟರ್ ತೆರೆಯ ಮೇಲೆ ಮೂಡಿಬರುವ ಅನುಕೂಲ ಅಂತರ್ಜಾಲವಲ್ಲದಿದ್ದರೆ ಸಿಗುತ್ತಿತ್ತೇ?ಇಂತಹ ವಿಡಿಯೋಗಳ ಸಂಖ್ಯೆ ಐದು ಸಾವಿರವನ್ನು ಸಮೀಪಿಸಿದೆ.ಸದ್ಯಕ್ಕೆ ಇವನ್ನು ಡೌನ್‌ಲೋಡ್ ಮಾಡಿಕೊಳ್ಳಲು ಆಗದು.ಆದರೆ ಮುಂಬರುವ ದಿನಗಳಲ್ಲಿ ಅದಕ್ಕೂ ಅನುವು ಸಿಗಬಹುದು.ಈ ವಿಡಿಯೋ ಪಾಠಗಳು ಇಂಜಿನಿಯರಿಂಗ್ ಮತ್ತು ವಿಜ್ಞಾನ ವಿದ್ಯಾರ್ಥಿಗಳಿಗೆ ಹೇಳಿ ಮಾಡಿಸಿದಂತಿವೆ.ಕಾಲೇಜಿನಲ್ಲಿ ಪಾಠಗಳು ಚೆನ್ನಾಗಿ ನಡೆಯದಿದ್ದರೇನಾಯಿತು-ಅಂತರ್ಜಾಲ ಸಂಪರ್ಕ ಇದ್ದರೂ ಸಾಕು ಎನ್ನುವ ಕಾಲ ಬಂತು ನೋಡಿ.</span></div><div style="margin: 0px; text-indent: 0px;"><span style="font-family: 'tunga';">-------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಟ್ವಿಟರ್ ಚಿಲಿಪಿಲಿ</span></b></div><div style="margin: 0px; text-indent: 0px;"><span style="font-family: 'tunga';">*ನೂರು ಬೆಕ್ಕುಗಳ ಸಮೂಹಕ್ಕೆ ಏನು ಹೆಸರು?ಸೌ-ಮಿಯಾಂವ್(ಸೌಮ್ಯ)</span></div><div style="margin: 0px; text-indent: 0px;"><span style="font-family: 'tunga';">*ಹೆಂಡತಿಗೆ ಹೆರಿಗೆಯಾದ ಕೂಡಲೇ ಗಂಡ ಓಡುವ ನಗರ ಯಾವುದು?bagh-dad</span></div><div style="margin: 0px; text-indent: 0px;"><span style="font-family: 'tunga';">*ಮನುಷ್ಯರಿಗಾದರೆ ಶಟಪ್,ಕಂಪ್ಯೂಟರಿಗೆ ಶಟ್‌ಡೌನ್..ಇದ್ಯಾಕೆ ಹೀಗೆ!</span></div><div style="margin: 0px; text-indent: 0px;"><span style="font-family: 'tunga';">*ದೇವರು ಸ್ವರ್ಗ,ನರಕಗಳನ್ನು ಸೃಷ್ಟಿಸಿದ,ಉಳಿದದ್ದೆಲ್ಲಾ ಮೇಡ್ ಇನ್ ಚೈನಾ.. :)</span></div><div style="margin: 0px; text-indent: 0px;"><span style="font-family: 'tunga';">-------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಐಪ್ಯಾಡ್ ಹೋಲುವ ಗೇಲಾಕ್ಸಿ </span></b></div><div style="margin: 0px; text-indent: 0px;"><span style="font-family: 'tunga';">ಸ್ಯಾಮ್‌ಸಂಗ್ ಕಂಪೆನಿಯು ಆಪಲ್ ಕಂಪೆನಿಯ ಐಪ್ಯಾಡ್ ಸಾಧನವನ್ನು ಹೋಲುವ ಸಾಧನವನ್ನು ತಯಾರಿಸಿದೆ.ಇ-ಪುಸ್ತಕ,ಚಲನಚಿತ್ರ ವೀಕ್ಷಣೆ,ಅಂತರ್ಜಾಲ ಜಾಲಾಟ,ದೂರವಾಣಿ ಕರೆ ಮಾಡಲು,ಜಿಪಿಎಸ್ ಸೇವೆ ಬಳಸಿ,ಬೇಕಾದ ಸ್ಥಳ ತಲುಪಲು ನಕಾಶೆ ವೀಕ್ಷಿಸಲು ಹೀಗೆ ಇದನ್ನು ಹಲವು ರೀತಿಯಲ್ಲಿ ಬಳಸಬಹುದು.ನಿಸ್ತಂತು ಜಾಲಗಳು ಇದ್ದಲ್ಲಿ ಇಂತಹ ಸವಲತ್ತುಗಳನ್ನು ಪಡೆಯುವುದು ಸಾಧ್ಯವಾಗುತ್ತದೆ.ಏಳಿಂಚಿನ ತೆರೆ ಇದರಲ್ಲಿದೆ.ಸ್ಪರ್ಶ ಸಂವೇದಿ ತೆರೆ,ಹದಿನಾರು ಜಿಬಿ ಸ್ಮರಣಸಾಮರ್ಥ್ಯ ಇದರಲ್ಲಿದೆ.ಚಿತ್ರಗಳನ್ನು ಸ್ಪಷ್ಟವಾಗಿ ತೋರಿಸಲು ಅಧಿಕ ಸ್ಪಷ್ಟತೆಯ ತೆರೆಯೂ ಗ್ಯಾಲಕ್ಸಿಯಲ್ಲಿದೆ.ಎದುರು ಬದಿಯಲ್ಲಿ 1.3ಮೆಗಾಪಿಕ್ಸೆಲ್ ಕ್ಯಾಮರಾ ಇದ್ದು,ಇದು ವಿಡಿಯೋ ಕರೆಗಳನ್ನು ಮಾಡಲು ಸೂಕ್ತವಾಗಿದೆ.ಹಿಂಬದಿಯ ಕ್ಯಾಮರಾ ಅಧಿಕ ಸ್ಪಷ್ಟತೆಯುಳ್ಳ,ಮೂರು ಮೆಗಾಪಿಕ್ಸೆಲ್ ಸಾಮರ್ಥ್ಯದ್ದು-ಇದರಲ್ಲಿ ಎಲ್ ಇ ಡಿ ಲ್ಯಾಂಪ್ ಕೂಡಾ ಇದೆ.ಮುನ್ನೂರ ಎಂಭತ್ತು ಗ್ರಾಮ್ ತೂಕದ ಗ್ಯಾಲಕ್ಸಿಯ ದಪ್ಪ ಒಂದು ಸೆಂಟಿಮೀಟರಿನಿಂದ ತುಸು ಹೆಚ್ಚು.ಹತ್ತೊಂಭತ್ತು ಸೆಂಟಿಮೀಟರ್ ಉದ್ದ,ಹನ್ನೆರಡು ಸೆಂಟಿಮೀಟರ್ ಅಗಲದ ಸಾಧನವಿದು.ಟೈಪಿಸಲು ಮಿಥ್ಯಾ ಕೀಲಿಮಣೆಯನ್ನು ಬಳಸಬೇಕು.</span></div><div style="margin: 0px; text-indent: 0px;"><span style="font-family: 'tunga';">-----------------------------</span></div><div style="margin: 0px; text-indent: 0px;"><b><span style="font-family: 'tunga';">ಆಪಲ್:ಪಿಂಗ್,ಐಪೋಡ್,ಟಿವಿ</span></b></div><div style="margin: 0px; text-indent: 0px;"><span style="font-family: 'tunga';">ಆಪಲ್ ಕಂಪೆನಿಯು ಮೂರೇ ತಿಂಗಳುಗಳಲ್ಲಿ ಮೂರು ದಶಲಕ್ಷ ಐಪ್ಯಾಡ್ ಸಾಧನಗಳನ್ನು ಮಾರಾಟ ಮಾಡಿ ವಿಕ್ರಮ ಸ್ಥಾಪಿಸಿದ ಆತ್ಮವಿಶ್ವಾಸದಲ್ಲಿದೆ.ಅದು ಸಂಗೀತಪ್ರಿಯರ ಸಾಮಾಜಿಕ ಜಾಲತಾಣ ಪಿಂಗ್ ಅನ್ನು ಆರಂಭಿಸಿದೆ.ಈ ತಾಣದಲ್ಲಿ ಜನರು ಮಾರಾಟದಲ್ಲಿ ಮುಂದಿರುವ ಸಂಗೀತ ಮುದ್ರಿಕೆಗಳು ಯಾವುವು ಎನ್ನುವುದರ ಜತೆಗೆ,ತಮ್ಮ ಮಿತ್ರರು ಏನು ಆಲಿಸುತ್ತಿದ್ದಾರೆ ಎನ್ನುವುದನ್ನು ಅರಿಯುವ ಅವಕಾಶ ನೀಡಿದೆ.ಮೊದಲದಿನವೇ ಪಿಂಗ್ ಅಂತರ್ಜಾಲತಾಣಕ್ಕೆ ದಶಲಕ್ಷ ಜನರು ಚಂದಾದಾರರಾಗಿದ್ದಾರೆ.ಆಪಲ್‌ನ ಐಟ್ಯೂನ್ ಎನ್ನುವ ಆನ್‌ಲೈನ್ ಪ್ಲೇಯರ್ ಸೇವೆಯ ಜತೆಜತೆಗೆ ಪಿಂಗ್ ತಾಣವನ್ನು ಒದಗಿಸಲಾಗಿದೆ.ಪಿಂಗ್‌ನ ವಿಳಾಸ http://www.apple.com/itunes/ping ಎಂದಾಗಿದೆ.</span></div><div style="margin: 0px; text-indent: 0px;"><span style="font-family: 'tunga';"> ಆಪಲ್ ಟಿವಿ ಎನ್ನುವ ಸೆಟ್‌ಟಾಪ್ ಬಾಕ್ಸ್ ನಿಸ್ತಂತು ಜಾಲದಿಂದ ಟಿವಿ ಕಾರ್ಯಕ್ರಮಗಳನ್ನು ಕಿರಿದಾದ ತೆರೆಯಲ್ಲಿ ನೋಡಲು ಸಾಧ್ಯವಾಗಿಸುವ ಚಿಕಣಿ ಸಾಧನ.ಟಿವಿ ಕಾರ್ಯಕ್ರಮಗಳಿಗೆ ಒಂದು ಡಾಲರು ಮತ್ತು ಚಲನಚಿತ್ರಗಳಿಗೆ ಐದು ಡಾಲರು ದರ ತೆರಬೇಕು.ಆಪಲ್ ಟಿವಿಯ ಬೆಲೆ ತೊಂಭತ್ತೊಂಭತ್ತು ಡಾಲರುಗಳು.ನಮ್ಮಲ್ಲಿ ಈ ಸಾಧನ ಸದ್ಯಕ್ಕಂತೂ ಉಪಯೋಗವಾಗದು.</span></div><div style="margin: 0px; text-indent: 0px;"><span style="font-family: 'tunga';">ಐಪೋಡ್ ಎನ್ನುವ ತನ್ನ ಮತ್ತೊಂದು ಜನಪ್ರಿಯ ಸಾಧನದ ಹೊಸ ಮಾಡೆಲ್‌ಗಳನ್ನು ಆಪಲ್ ಮಾರುಕಟ್ಟೆಗೆ ತರಲಿದೆ.ಐಪೋಡ್ ಟಚ್-4ಜಿ ಮೂರುವರೆ ಇಂಚಿನ ರೆಟಿನಾ ತೆರೆಯನ್ನು ಹೊಂದಲಿದೆ.ಐಫೋನಿನ ಚಿಪ್‌ಗಳ ಬಳಕೆಯು ಇದರಲ್ಲೂ ಆಗಲಿದೆ.ಹಿಂದೆ,ಮುಂದೆ ಹೀಗೆ ಎರಡು ಕ್ಯಾಮರಾಗಳಿವೆ.ಮುಂದಿನ ಕ್ಯಾಮರಾ ವಿಡಿಯೋ ಕರೆ ಮಾಡಲೋಸುಗ ಅಳವಡಿಸಲಾಗಿದೆ.ಮುನ್ನೂರು ಡಾಲರು ಬೆಲೆಯ ಐಪೋಡ್  ಮೂವತ್ತೆರಡು ಜಿಬಿಯದ್ದದಾದರೆ, ನಾಲ್ಕುನೂರು ಡಾಲರಿಗೆ ಅರುವತ್ತನಾಲ್ಕು ಜಿಬಿಯದ್ದು ಸಿಗುತ್ತದೆ.</span></div><div style="margin: 0px; text-indent: 0px;"><span style="font-family: 'tunga';">ಐಪೋಡ್ ನ್ಯಾನೋ ಎನ್ನುವ ಸ್ಪರ್ಶ ಸಂವೇದಿ ತೆರೆಯ ನೂರೈವತ್ತು ಡಾಲರು ಬೆಲೆಯ ಸಂಗೀತ ಆಲಿಸುವ ಸಾಧನವನ್ನು ಇಪ್ಪತ್ತನಾಲ್ಕು ಗಂಟೆ ಚಾರ್ಜ್ ಮಾಡದೆ ಬಳಸಲು ಸಾಧ್ಯ.ಎಂಟು ಜಿಬಿ ಸಾಮರ್ಥ್ಯದ್ದಕ್ಕೆ ಬೆಲೆ ನೂರೈವತ್ತು ಡಾಲರುಗಳಾದರೆ,ಹದಿನಾರು ಜಿಬಿಯದ್ದಕ್ಕೆ ನೂರಎಂಭತ್ತು ಡಾಲರು ತೆರಬೇಕಾಗುತ್ತದೆ.</span></div><div style="margin: 0px; text-indent: 0px;"><span style="font-family: 'tunga';"> ಐಪಾಡ್ ಶಫಲ್ ಎನ್ನುವ ಸಂಗೀತ ಸಾಧನ ಹದಿನೈದು ಗಂಟೆಯ ಬ್ಯಾಟರಿಯೊಂದಿಗೆ ಬರಲಿದ್ದು,ಬೆಲೆ ಕೇವಲ ಐವತ್ತು ಡಾಲರುಗಳು.ಇದರಲ್ಲಿರುವ ಕ್ಲಿಕ್-ಚಕ್ರ ಬಳಸಿ ಹಾಡು ಬದಲಿಸಲು ಸುಲಭವಾಗಿ ಸಾಧ್ಯವಾಗಲಿದೆ.</span></div><div style="margin: 0px; text-indent: 0px;"><span style="font-family: 'tunga';">---------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಪ್ರಸನ್ನರ "ಅಂತಃಸ್ಫುರಣ"</span></b></div><div class="separator" style="clear: both; text-align: center;"><a href="http://3.bp.blogspot.com/_PU7BmR35lao/TIQoilfk56I/AAAAAAAABXs/jK7IOydRcc8/s1600/prasanna.JPG" style="clear: right; float: right; margin-bottom: 1em; margin-left: 1em;"><img border="0" height="240" src="http://3.bp.blogspot.com/_PU7BmR35lao/TIQoilfk56I/AAAAAAAABXs/jK7IOydRcc8/s320/prasanna.JPG" width="320" /></a></div><div style="margin: 0px; text-indent: 0px;"><br /></div><div style="margin: 0px; text-indent: 0px;"><span style="font-family: 'tunga';">ಪ್ರಸನ್ನ ಶಂಕರಪುರ ಅವರ ಅಂತಃಸ್ಫುರಣ ಎನ್ನುವ ಕನ್ನಡ ಬ್ಲಾಗ್ http://prasannakannada.blogspot.comನ ಅಂತರ್ಜಾಲ ವಿಳಾಸದಲ್ಲಿದೆ.ಕನ್ನಡ,ದೇವರು-ಆಧ್ಯಾತ್ಮ,ಹಾಸ್ಯ,ಕತೆ-ಕವನ,ಅಡುಗೆ ಹೀಗೆ ಹಲವು ವೈವಿಧ್ಯಮಯ ಬರಹಗಳು ಈ ಬ್ಲಾಗಿನಲ್ಲಿವೆ.ತಂತ್ರಜ್ಞಾನಕ್ಕೆ ಸಂಬಂಧಿಸಿದ ಬರಹಗಳು ಇಲ್ಲಿನ ಹೈಲೈಟ್.ಟೆಕ್-ಕನ್ನಡ ಎನ್ನುವ ಇವರ ಇನ್ನೊಂದು ಬ್ಲಾಗಿನ ಮೂಲಕ ವಿವಿಧ ಲೇಖಕರ ತಂತ್ರಜ್ಞಾನ ಸಂಬಂಧಿ ಬರಹಗಳನ್ನು ಒದಗಿಸುವ ಪ್ರಯತ್ನ ಮಾಡುತ್ತಿದ್ದಾರೆ.ಲಿನಕ್ಸ್ ಮತ್ತು ಮುಕ್ತತಂತ್ರಾಂಶದ ಬೆಂಬಲಿಗ ಪ್ರಸನ್ನರ ಊರು ಕಮ್ಮರಡಿ.</span></div><div style="margin: 0px; text-indent: 0px;"><span style="font-family: 'tunga';">----------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಚೌತಿ ಸ್ಪೆಷಲ್:ಬ್ರಾಡ್‌ಬ್ಯಾಂಡ್ ದರ ಇಳಿಕೆ</span></b></div><div style="margin: 0px; text-indent: 0px;"><span style="font-family: 'tunga';">ನಾಲ್ಕುನೂರತೊಂಭತ್ತೊಂಭತ್ತು ರೂಪಾಯಿ ಮಾಸಿಕ ಬ್ರಾಡ್‌ಬ್ಯಾಂಡ್ ಶುಲ್ಕ ತೆತ್ತರೆ ಅಪರಿಮಿತ ಡೌನ್‌ಲೊಡ್ ಅವಕಾಶ ನೀಡುವ ಬ್ರಾಡ್‌ಬ್ಯಾಂಡ್ ಯೋಜನೆಗೆ ಪರಿವರ್ತನೆಗೆ ಕರ್ನಾಟಕದ ಗ್ರಾಹಕರಿಗೆ ಅವಕಾಶ ನೀಡಲು ಬಿಎಸೆನೆಲ್ ಮುಂದೆ ಬಂದಿದೆ.ಧ್ವನಿಕರೆ ಮತ್ತು ಮಾಸಿಕ ಲ್ಯಾಂಡ್‌ಲೈನ್ ಬಾಡಿಗೆಗಳು ಸದ್ಯ ಇರುವಷ್ಟೇ ಮುಂದುವರಿಯಲಿದ್ದು,ಬ್ರಾಡ್‌ಬ್ಯಾಂಡ್ ವೇಗ ಇನ್ನೂರೈವತ್ತಾರು ಕೆಬಿಪಿಎಸ್‌ನಷ್ಟಿರುತ್ತದೆ.ಮೊದಲಾಗಿ ಪಾವತಿಸಿದರೆ,ವಾರ್ಷಿಕ ಶುಲ್ಕವಾಗಿ ಹತ್ತು ತಿಂಗಳ ದರವನ್ನೇ ಪಾವತಿಸಿದರೆ ಸಾಕು ಎನ್ನುವ ರಿಯಾಯಿತಿಯೂ ಇದೆ.</span></div><div style="margin: 0px; text-indent: 0px;"><span style="font-family: 'tunga';">----------------------------------<a href="http://207.218.202.244/epaper/ViewPDf.aspx?Id=52098"><b>udayavani-bangalore</b></a></span></div><b></b><br /><a href="http://207.218.202.244/epaper/ViewPDf.aspx?Id=51874"><b>udayavani</b></a><br /><div style="margin: 0px; text-indent: 0px;"><span style="font-family: 'tunga';">*ಅಶೋಕ್‌ಕುಮಾರ್ ಎ</span></div>
</body>
</html>