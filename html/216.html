
<html>
<body>
<h1>ಪಠ್ಯಪುಸ್ತಕಗಳು ಬಾಡಿಗೆಗೆ!</h1>
<b><span style="font-family: 'tunga';">ಪಠ್ಯಪುಸ್ತಕಗಳು ಬಾಡಿಗೆಗೆ!</span></b><br />
<div class="separator" style="clear: both; text-align: center;"><a href="http://2.bp.blogspot.com/_PU7BmR35lao/THqIiP5Ul8I/AAAAAAAABXY/kBZBWF8qZ1A/s1600/rental.JPG" style="clear: left; float: left; margin-bottom: 1em; margin-right: 1em;"><img border="0" height="150" src="http://2.bp.blogspot.com/_PU7BmR35lao/THqIiP5Ul8I/AAAAAAAABXY/kBZBWF8qZ1A/s200/rental.JPG" width="200" /></a></div><b><span style="font-family: 'tunga';">&nbsp;</span></b> <br />
<div style="margin: 0px; text-indent: 0px;"><span style="font-family: 'tunga';">ವಿದ್ಯಾರ್ಥಿಗಳು ಪಠ್ಯಪುಸ್ತಕಗಳನ್ನು ಖರೀದಿಸದಿದ್ದರೆ ಅವರ ಕಲಿಕೆ ಕುಂಠಿತವಾಗುವುದು ಖಂಡಿತ.ಬೇಕೆಂದಾಗ ಪುಸ್ತಕ ಲಭ್ಯವಿಲ್ಲವಾದರೆ,ಅವರ ಓದಿಗೆ ತೊಂದರೆಯಾಗುತ್ತದೆ.ಪುಸ್ತಕ ಖರೀದಿಸೋಣವೆಂದರೆ,ಅದರಿಂದ ಹೆತ್ತವರಿಗೆ ಹೊರೆಯಾಗುತ್ತದಲ್ಲ ಎನ್ನುವ ಹಪಾಹಪಿ.ಹೆತ್ತವರೂ,ಬೇರೆ ಖರ್ಚುಗಳನ್ನು ಅನಿವಾರ್ಯವಾಗಿ ಭರಿಸಲು ಮುಂದಾದರೂ,ಪುಸ್ತಕಗಳ ವಿಚಾರಕ್ಕೆ ಬಂದಾಗ,ಗ್ರಂಥಾಲಯದಿಂದ ಪುಸ್ತಕ ಎರವಲು ಪಡೆಯಬಹುದಲ್ಲ ಎಂದೇ ಸಲಹೆ ನೀಡುವುದಿದೆ.http://www.chegg.com ಅಂತರ್ಜಾಲತಾಣದಲ್ಲಿ ಪುಸ್ತಕಗಳು ಬಾಡಿಗೆಗೆ ಸಿಗುತ್ತವೆ.ಸೆಮಿಸ್ಟರ್ ಆರಂಭದಲ್ಲಿ,ಪುಸ್ತಕಗಳಿಗೆ ಬೇಡಿಕೆ ಸಲ್ಲಿಸಿ,ಸೆಮಿಸ್ಟರ್ ಪೂರ್ತಿ ಪುಸ್ತಕಗಳನ್ನು ಬಾಡಿಗೆಗೆ ಇಟ್ಟುಕೊಂಡು,ನಂತರ ಅದನ್ನು ವಾಪಸ್ಸು ಮಾಡಬಹುದು.ಕೊರಿಯರ್ ಸೇವೆಯ ಮೂಲಕ,ಪುಸ್ತಕವನ್ನು ಕಳುಹಿಸುವ ವ್ಯವಸ್ಥೆಯನ್ನು ಅಂತರ್ಜಾಲ ತಾಣವು ಮಾಡುತ್ತದೆ.ಸದ್ಯಕ್ಕೆ ನಮ್ಮಲ್ಲಿ ಇದರ ಸೇವೆಯನ್ನು ಅವಲಂಬಿಸುವಂತಿಲ್ಲವಾದರೂ,ಇಂತಹ ಸೇವೆಯನ್ನು ನೀಡುವ ಅಂತರ್ಜಾಲ ತಾಣಗಳು ಬೇಕು ಅನಿಸುವುದಿಲ್ಲವೇ?</span></div><div style="margin: 0px; text-indent: 0px;"><span style="font-family: 'tunga';">-----------------------------------------</span></div><div style="margin: 0px; text-indent: 0px;"><b><span style="font-family: 'tunga';">ನಿಮ್ಮದೇ ಅಂತರ್ಜಾಲ ಪತ್ರಿಕೆ ಹೊರಡಿಸಿ&nbsp;</span></b></div><div style="margin: 0px; text-indent: 0px;"><br />
</div><div style="margin: 0px; text-indent: 0px;"><span style="font-family: 'tunga';">ಟ್ವಿಟರ್ ಅಥವಾ ಫೇಸ್‌ಬುಕ್ ಅಂತರ್ಜಾಲ ತಾಣದಲ್ಲಿ ದಿನನಿತ್ಯ ನೀವು ಓದಿದ ಅಂತರ್ಜಾಲ ತಾಣಗಳ ಕೊಂಡಿಗಳನ್ನು ಹಾಕುವ ಅಭ್ಯಾಸ ಹೊಂದಿದ್ದೀರಾ?ಆ ಕೊಂಡಿಗಳನ್ನು ಪತ್ರಿಕೆಯ ಸುದ್ದಿಯಾಗಿ,ಪತ್ರಿಕೆಯ ರೂಪಕ್ಕಿಳಿಸುವ ಸೇವೆಯು ಈಗ ಲಭ್ಯ.ಈ ಸೇವೆಯನ್ನು ಪಡೆಯಲು,ಅಂತರ್ಜಾಲ ತಾಣ http://paper.li ಅನ್ನು ನೋಡಿ.ಟ್ವಿಟರ್ ಖಾತೆ ಅಥವಾ ಫೇಸ್‌ಬುಕ್ ಖಾತೆಯನ್ನು ಲಾಗಿನ್ ಆಗಲು ಈ ಅಂತರ್ಜಾಲ ಸೇವೆಗೆ ನೀವು ಅನುಮತಿಸಬೇಕಾಗುತ್ತದೆ.ಕೊಂಡಿಗಳನ್ನು ಓರಣವಾಗಿ,ಪತ್ರಿಕೆಯ ರೂಪಕ್ಕಿಳಿಸಿ,ನಿಮ್ಮ ಪತ್ರಿಕೆಯಾಗಿಸುವ ಅದ್ಭುತ ನಡೆಯುತ್ತದೆ.ಇದನ್ನೂ ಟ್ವಿಟರ್ ಅಥವಾ ಪೇಸ್‌ಬುಕ್ ಮೂಲಕ ಹಂಚಿಕೊಂಡು ಸಂತಸ ಪಡಬಹುದು.ನಿಮ್ಮ ಆಸಕ್ತಿಯ ಸುದ್ದಿಗಳನ್ನು,ಬರಹಗಳನ್ನು ನಿಮ್ಮ ಗೆಳೆಯರ ಗಮನಕ್ಕೆ ತರುವ ವಿಧಾನಗಳಲ್ಲಿ ಇದೂ ಒಂದು.ಅಂದಹಾಗೆ ನಿಮ್ಮನ್ನು ಹಿಂಬಾಲಿಸುವವರು ಹಾಕಿರುವ ಕೊಂಡಿಗಳೂ ಇದರಲ್ಲಿ ಕಾಣಿಸಿಕೊಳ್ಳುತ್ತವೆ! ಇಂತಹ ಒಂದು ಪತ್ರಿಕೆಯ ಇಣುಕುನೋಟಕ್ಕಾಗಿ http://paper.li/ashok567 ನೋಡಿ.</span></div><div style="margin: 0px; text-indent: 0px;"><span style="font-family: 'tunga';">---------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಹೊಸ ಅಂತರ್ಜಾಲ ಶಿಷ್ಟಾಚಾರ ಪಾಲನೆಗೆ ತಯಾರಿ</span></b></div><div style="margin: 0px; text-indent: 0px;"><span style="font-family: 'tunga';">ಸದ್ಯ ನಾವು ಐಪಿ4 ಎನ್ನುವ ಶಿಷ್ಟಾಚಾರದ ಮೂಲಕ ಅಂತರ್ಜಾಲ ಸೇವೆಯನ್ನು ಪಡೆಯುತ್ತಿದ್ದೇವೆ.ಆದರೆ ಹೆಚ್ಚುತ್ತಿರುವ ಬಳಕೆದಾರರು ಮತ್ತು ಹೊಸ ಹೊಸ ಸೇವೆಗಳನ್ನು ನೀಡಲು ಅಗತ್ಯವಾದ ಹೆಚ್ಚಿನ ಅಂತರ್ಜಾಲತಾಣಗಳಿಗೆ ಮತ್ತು ಶರವೇಗದ ಸಂಪರ್ಕ,ಮೇಲ್ಮಟ್ಟದ ಭದ್ರತಾ ಸವಲತ್ತುಗಳಿಗೆ ಐಪಿ4 ಸಾಲದು.ಹಾಗಾಗಿ,ಐಪಿ4 ಬದಲಿಗೆ ಐಪಿ6 ಎಂಬ ಶಿಷ್ಟಾಚಾರವನ್ನು ಬಳಕೆಗೆ ತರುವ ಅಗತ್ಯವಿದೆ.ಸರಕಾರವು ನಮ್ಮಲ್ಲೂ ಇದಕ್ಕೆ ತಯಾರಿ ನಡೆಸಲು ಸೂಚನೆ ನೀಡಿದೆ.ಜುಲೈ ತಿಂಗಳಲ್ಲಿ ಈ ಬಗ್ಗೆ ಪ್ರಕಟನೆ ನೀಡಲಾಗಿದ್ದು,ಅಂತರ್ಜಾಲ ಸೇವಾದಾತೃಗಳು ತಮ್ಮ ಕಂಪ್ಯೂಟರ್ ಜಾಲಗಳನ್ನು ಮುಂದಿನ ವರ್ಷ ಡಿಸೆಂಬರ್ ವೇಳೆಗೆ ಹೊಸ ಶಿಷ್ಟಾಚಾರಕ್ಕೆ ಸನ್ನದ್ಧಗೊಳಿಸುವಂತೆ ಸೂಚನೆ ನೀಡಲಾಗಿದೆ.2012ರ ವೇಳೆಗೆ ಸಂಪೂರ್ಣ ಸೇವೆಯನ್ನು ಹೊಸ ಶಿಷ್ಟಾಚಾರದ ಪ್ರಕಾರ ನೀಡಲು ಮಾರ್ಗಸೂಚಿ ಪ್ರಕಟಿಸಲಾಗಿದೆ.ಐಪಿ4ರಲ್ಲಿ ಮೂವತ್ತೆರಡು ಬಿಟ್‌ಗಳ ಅಂತರ್ಜಾಲ ಐಪಿ ವಿಳಾಸಗಳನ್ನು ಬಳಸಿದರೆ,ಐಪಿ6ರಲ್ಲಿ 128 ಬಿಟ್‌ಗಳ ವಿಳಾಸಗಳನ್ನು ಬಳಸಬಹುದು.ಇದರಿಂದ ವಿಳಾಸಗಳ ಲಭ್ಯತೆ ಭಾರೀ ಸಂಖ್ಯೆಯಲ್ಲಿ ಏರುತ್ತದೆ.ಈಗ ಮುಕ್ತವಾಗಿ ಲಭ್ಯವಿರುವ ವಿಳಾಸಗಳು ಮುಗಿಯುತ್ತಾ ಬಂದಿದೆ.</span></div><div style="margin: 0px; text-indent: 0px;"><span style="font-family: 'tunga';">------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಅತ್ಯುತ್ತಮ ತಾಣಗಳ ಪಟ್ಟಿ</span></b></div><div style="margin: 0px; text-indent: 0px;"><span style="font-family: 'tunga';">ಟೈಮ್ಸ್ ಪತ್ರಿಕೆಯು ಈ ವರ್ಷದ ಅತ್ಯುತ್ತಮ ಅಂತರ್ಜಾಲ ತಾಣಗಳ ಪಟ್ಟಿಯನ್ನು ಪ್ರಕಟಿಸಿದ್ದು,ಸಾಮಾಜಿಕ ಜಾಲತಾಣಗಳ ಪೈಕಿ,ಗೊವಲ್ಲಾ ಎನ್ನುವ ಹೊಸ ಬಗೆಯ ಜಾಲತಾಣಕ್ಕೆ ಮೊದಲ ಸ್ಥಾನ ಸಂದಿದೆ.ಇದು ನವೀನವಾದ,ವ್ಯಕ್ತಿಯಿರುವ ತಾಣವನ್ನು ಆತನ ಗೆಳೆಯರಿಗೆ ತಿಳಿಸಿ,ಅವರುಗಳು ಭೇಟಿಯಾಗುವುದನ್ನು ಸುಲಭವಾಗಿಸುವ ಸೇವೆ  ನೀಡುತ್ತದೆ.ಮೊಬೈಲ್ ಹ್ಯಾಂಡ್‌ಸೆಟ್ಟಿನಲ್ಲಿ ಜಿಪಿಆರೆಸ್ ಸವಲತ್ತು ಇದ್ದು,ವ್ಯಕ್ತಿಯು ಬಯಸಿದರೆ,ಆತ ಹೋದ ಸ್ಥಾನಗಳ ನಕಾಶೆಯನ್ನು ಇತರರಿಗೆ ಒದಗಿಸುತ್ತಾ ನೆರವಾಗುವುದು ತಾಣದ ವೈಶಿಷ್ಟ್ಯ.ಫೋರ್‌ಸ್ಕ್ವೇರ್ ಎನ್ನುವುದು ಇಂತಹುದೇ ಸೇವೆ ನೀಡುವ ತಾಣವಾದರೂ,ಈ ತಾಣದ ನಾವೀನ್ಯತೆಯಿಂದ ಇದು ಮೊದಲ ಸ್ಥಾನ ಗಿಟ್ಟಿಸಿದೆ.ಫೋರ್‌ಸ್ಕ್ವೇರ್ ಹೆಚ್ಚು ಸುದ್ದಿಯಲ್ಲಿದೆ.ಗೊವಲ್ಲಾ ವಿಳಾಸ www.gowalla.com ಆಗಿದೆ.</span></div><div style="margin: 0px; text-indent: 0px;"><span style="font-family: 'tunga';">--------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಮೊಬೈಲ್ ಮೂಲಕ ಶೇರು ವ್ಯವಹಾರ:ಸೆಬಿ ಅನುಮತಿ</span></b></div><div style="margin: 0px; text-indent: 0px;"><span style="font-family: 'tunga';">ಸೆಬಿಯು ಮೊಬೈಲ್ ಸಾಧನ ಬಳಸಿ, ನಿಸ್ತಂತು ಸೇವೆಯ ಮೂಲಕ,ಶೇರು ವ್ಯವಹಾರ ಮಾಡುವುದಕ್ಕೆ ಅನುಮತಿಸಿದೆ.ಮೊಬೈಲ್ ಅಥವಾ ಲ್ಯಾಪ್‌ಟಾಪ್ ಮೂಲಕ,ನಿಸ್ತಂತು ಜಾಲ ಬಳಸಿ ಶೇರು ವ್ಯವಹಾರವನ್ನು ಸಂಚಾರದ ವೇಳೆಯೂ ಮಾಡಲು ಅಗತ್ಯವಾದ ಮೂಲಸೌಕರ್ಯವನ್ನು ಕೋಟಕ್,ಬಿಎನ್ಪಿ,ಐಸಿಸಿಐಡೈರೆಕ್ಟ್,ಜಿಯೋಜಿತ್,ಏಂಜೆಲ್ ಟ್ರೇಡಿಂಗ್,ಮೋತಿಲಾಲ್ ಓಸ್ವಾಲ್ ಮುಂತಾದ ಬ್ರೋಕಿಂಗ್ ಕಂಪೆನಿಗಳು ಹೊಂದಿವೆ.ಈಗವುಗಳ ಸೇವೆಯನ್ನು ಬಳಸಿಕೊಳ್ಳಲು ಶೇರುದಾರರಿಗೆ ಸಾಧ್ಯ.</span></div><div style="margin: 0px; text-indent: 0px;"><span style="font-family: 'tunga';">-------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಜಿಮೇಲ್‌ನಿಂದ ಧ್ವನಿ ಕರೆ ಸೇವೆ</span></b></div><div class="separator" style="clear: both; text-align: center;"></div><div class="separator" style="clear: both; text-align: center;"><a href="http://4.bp.blogspot.com/_PU7BmR35lao/THqJBNf3YBI/AAAAAAAABXg/F2UUsVbQDYU/s1600/gmailvoice.JPG" style="clear: right; float: right; margin-bottom: 1em; margin-left: 1em;"><img border="0" height="201" src="http://4.bp.blogspot.com/_PU7BmR35lao/THqJBNf3YBI/AAAAAAAABXg/F2UUsVbQDYU/s320/gmailvoice.JPG" width="320" /></a></div><div style="margin: 0px; text-indent: 0px;"><br />
</div><div style="margin: 0px; text-indent: 0px;"><span style="font-family: 'tunga';">ಇನ್ನು ಮುಂದೆ ಕಂಪ್ಯೂಟರ್ ಮೂಲಕ ಧ್ವನಿ ಕರೆಗಳನ್ನು ಮಾಡುವವರ ಸಂಖ್ಯೆ ಹೆಚ್ಚಾಗುವುದು ಖಂಡಿತ.ಜಿಮೇಲ್ ತನ್ನ ಬಳಕೆದಾರರಿಗೆ ಈ ಸೇವೆಯನ್ನು ಉಚಿತವಾಗಿ ನೀಡಲು ಆರಂಭಿಸಿದ ಮೊದಲ ದಿನವೇ ಒಂದು ದಶಲಕ್ಷ ಜನರು ಧ್ವನಿ ಕರೆಗಳನ್ನು ಮಾಡಿದ್ದಾರೆ.ಕಂಪ್ಯೂಟರಿನಿಂದ ಮೊಬೈಲ್ ಮತ್ತು ಲ್ಯಾಂಡ್‌ಲೈನುಗಳಿಗೂ ಕರೆ ಮಾಡಲು ಅವಕಾಶವಿದ್ದರೂ,ಅವುಗಳಿಗೆ ಶುಲ್ಕ ಪಾವತಿಸಬೇಕಾಗುತ್ತದೆ.ಕಂಪ್ಯೂಟರ್ ಮೂಲಕ ಇತರ ಕಂಪ್ಯೂಟರ್ ಬಳಕೆದಾರರಿಗೆ ಕರೆ ಮಾಡಲು ಈರ್ವರೂ ಜಿಮೇಲ್ ಸೇವೆ ಬಳಸುತ್ತಿರಬೇಕು.ಕಂಪ್ಯೂಟರ್ ಅಥವ ಸಾಧನದಲ್ಲಿ ಮೈಕ್ ಮತ್ತು ಸ್ಪೀಕರ್ ಬೇಕು ಎನ್ನುವುದನ್ನು ಪ್ರತ್ಯೇಕವಾಗಿ ಹೇಳಬೇಕಾಗಿಲ್ಲವಷ್ಟೇ?ಕೆನಡಾ,ಯುಎಸ್‌ಗಳಲ್ಲಿ ಸೇವೆ ಈಗಾಗಲೇ ಲಭ್ಯವಿದ್ದು,ದೇಶದೊಳಗೆ ಕರೆಗಳು ಉಚಿತವಾಗಿ ಲಭ್ಯವಾಗಿವೆ.ಹೊರದೇಶಗಳಿಗೆ ಕರೆ ಮಾಡಲು ಪ್ರತಿ ನಿಮಿಷಕ್ಕೆ ಆರೇಳು ಸೆಂಟು ದರ ನೀಡಬೇಕಾಗುತ್ತದೆ.ಚ್ಯಾಟ್ ಸೇವೆಯಲ್ಲಿ "ಕಾಲ್‌ಪೋನ್" ಸೇವೆ ಸಶಕ್ತವಾಗಿದ್ದರೆ ಕರೆಗಳನ್ನು ಏರ್ಪಡಿಸಲು ಬರುತ್ತದೆ.ಸ್ಕೈಪ್ ಎನ್ನುವ ತಾಣವು ಇದುವರೆಗೆ ಇಂತಹ ಅಂತರ್ಜಾಲ ಮೂಲಕ ಧ್ವನಿ ಮತ್ತು ವೀಡಿಯೋ ಕರೆಗಳಿಗೆ ಅವಕಾಶ ನೀಡಿ,ಜನಪ್ರಿಯವಾಗಿತ್ತು.ಅದನ್ನು ಈಗಾಗಲೇ ಆರು ಕೋಟಿಯಷ್ಟು ಬಳಕೆದಾರರು ಬಳಸುತ್ತಿದ್ದಾರೆ.</span></div><div style="margin: 0px; text-indent: 0px;"><span style="font-family: 'tunga';">-----------------------------------------------</span></div><div style="margin: 0px; text-indent: 0px;"><b><span style="font-family: 'tunga';">ಟ್ವಿಟರ್ ಚಿಲಿಪಿಲಿ</span></b></div><div style="margin: 0px; text-indent: 0px;"><span style="font-family: 'tunga';">*ಮಳೆಯು ಜನರನ್ನು ಒಂದುಗೂಡಿಸುತ್ತದೆ...ಒಂದೇ ಕೊಡೆಯಲ್ಲಿ ನಾಲ್ಕು ಜನರು ಸಾಗುತ್ತಿರುವುದೇ ಸಾಕ್ಷಿ..</span></div><div style="margin: 0px; text-indent: 0px;"><span style="font-family: 'tunga';">*ಇವು ನಾನು ಪಾಲಿಸುವ ನಿಯಮಗಳು.ನಿಮಗಿಷ್ಟವಾಗಲಿಲ್ಲವೇ?ಸರಿ ಬಿಡಿ,ನಾನು ಪಾಲಿಸುವ ಇನ್ನೂ ಕೆಲವು ನಿಯಮಗಳಿವೆ...</span></div><div style="margin: 0px; text-indent: 0px;"><span style="font-family: 'tunga';">*ಯಾರಾದರೂ ಶ್ರೀಮಂತ,ತನ್ನ ಶ್ರೀಮಂತಿಕೆಗೆ ಕಠಿನ ದುಡಿಮೆಯೇ ಕಾರಣ ಎಂದಾಗ,"ಯಾರ ಕಠಿನ ದುಡಿಮೆ" ಎಂದು ಕೇಳಿ ಬಿಡಿ.</span></div><div style="margin: 0px; text-indent: 0px;"><span style="font-family: 'tunga';">*ಕನ್ನಡ ವಿಕಿಪೀಡಿಯಾದಲ್ಲಿನ ಬರಹಗಳ ಸಂಖ್ಯೆ ಒಂಭತ್ತು ಸಾವಿರದ ಗಡಿ ದಾಟಿದೆ.</span></div><div style="margin: 0px; text-indent: 0px;"><span style="font-family: 'tunga';">*"ಸಂಪದ" ಸಮುದಾಯ ತಾಣವನ್ನು ನಿರ್ವಹಿಸಲು ಮಾಧ್ಯಮದ ಬಗ್ಗೆ ಆಸಕ್ತಿ ಹೊಂದಿದ ನಿರ್ವಾಹಕರು ಬೇಕಾಗಿದ್ದಾರೆ.ಆಸಕ್ತರು ಹರಿಪ್ರಸಾದ್ ನಾಡಿಗ್ ಅವರನ್ನು hpnadig@sampada.netನಲ್ಲಿ ಸಂಪರ್ಕಿಸಿ.</span></div><div style="margin: 0px; text-indent: 0px;"><span style="font-family: 'tunga';">--------------<b><a href="http://207.218.202.244/epaper/ViewPDf.aspx?Id=51162">Udayavani</a>-</b>-------------<a href="http://www.udayavani.com/news/12158L15-%E0%B2%A8-%E0%B2%B8-%E0%B2%A4-%E0%B2%A4--%E0%B2%B8-%E0%B2%B8-%E0%B2%B0.html"><b>Udayavani Unicode</b></a>-----------<a href="http://207.218.202.244/epaper/ViewPDf.aspx?Id=51386">ಉದಯವಾಣಿ ಬೆಂಗಳೂರು </a></span></div><div style="margin: 0px; text-indent: 0px;"><span style="font-family: 'tunga';">*<b>ಅಶೋಕ್‌ಕುಮಾರ್ ಎ</b></span></div>
</body>
</html>