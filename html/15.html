
<html>
<body>
<h1>ಭಾಷಾಂತರಕಾರನಿಗಿನ್ನು ವಿರಾಮ</h1>
ಭಾಷಾಂತರಕಾರನಿಗಿನ್ನು ವಿರಾಮ<br />ಕಂಪ್ಯೂಟರ್‍ ಆಧರಿತ ಭಾಷಾಂತರ ಮಾಡುವ ಸಾಧನವನ್ನೀಗ ಅಭಿವೃದ್ಧಿ ಪಡಿಸಲಾಗಿದೆ.ಚೀನೀ ಭಾಷೆಯಿಂದ ಇಂಗ್ಲಿಷಿಗೆ ಮತ್ತು ಇಂಗ್ಲಿಷಿನಿಂದ  ಸ್ಪಾನಿಷ್ ಭಾಷೆಗೆ ಭಾಷಾಂತರ ಮಾಡುವ ಸಾಧನ ಈಗ ತಕ್ಕ ಮಟ್ಟಿಗೆ ಯಶಸ್ವಿಯಾಗಿ ಪ್ರದರ್ಶಿತವಾಗಿದೆ. ಈ ಸಾಧನದಲ್ಲಿ ಎರಡು ವಿದ್ಯುತ್‌ಧ್ರುವಗಳು ಇದ್ದು ಇವನ್ನು ಕೊರಳು ಮತ್ತು ಮುಖದ ಬಳಿ ಇರಿಸಲಾಗುತ್ತದೆ.ವ್ಯಕ್ತಿ ಮೆತ್ತಗಿನ ಧ್ವನಿಯಲ್ಲಿ ಉಚ್ಛರಿಸುವ ಶಬ್ದಗಳನ್ನು ಗ್ರಹಿಸಿ, ತಮ್ಮ ಕಂಪ್ಯೂಟರ್‍ ವ್ಯವಸ್ಥೆಯಿಂದ ಸಮಾನ ಪದವನ್ನು ಹುಡುಕಿ,ಅದಕ್ಕನುಸಾರ ಪದವನ್ನು ಉಚ್ಛರಿಸುತ್ತದೆ.ನೂರಿನ್ನೂರು ಪದಗಳಿಗೆ ಶಬ್ದಗಳ ಬಳಕೆಯನ್ನು ಮಿತಿಗೊಳಿಸಿದರೆ,ಈ ಭಾಷಾಂತರಕಾರಕ ಶೇಕಡಾ ಎಂಭತ್ತು ಯಶ ಸಾಧಿಸುತ್ತದೆ.ಅದೇ ಅಧಿಕ ಶಬ್ದಗಳನ್ನು ಬಳಸಿದರೆ ಇದರ ಯಶ ಕುಸಿಯುತ್ತದೆ.ಈ ಅನ್ವೇಷಣೆ ಕಾರ್ನೆಜಿ ಮೆಲ್ಲಾನ್ ವಿಶ್ವವಿದ್ಯಾಲಯದ ಸಂಶೋಧಕರದ್ದು.<br />ಸೂರ್ಯನ ಮೇಲೆ ತ್ರೀಡಿ ಸಿನೆಮಾ!<br />ಸೂರ್ಯನ ಮೂರು ಆಯಾಮದ ವಿಡಿಯೋ ಚಿತ್ರಗಳನ್ನು ಹಿಡಿಯುವುದು ವಿಜ್ಞಾನಿಗಳ ಬಹುದಿನದ ಕನಸು. ನಾಸಾವು ಈ ಕೆಲಸಕ್ಕೆ ಎರಡು ಬಾಹ್ಯಾಕಾಶ ಸಾಧನಗಳನ್ನು ಹಾರಿಬಿಟ್ಟಿದೆ. ಒಂದು ವಾಹನ ಇನ್ನೊಂದಕ್ಕಿಂತ ಸೂರ್ಯನ ಹೆಚ್ಚು ಸಮೀಪ ಸಾಗಿ ಚಿತ್ರ ಹಿಡಿಯಲಿದೆ.ಸೂರ್ಯನ  ಕೊರೊನಾದ ಚಟುವಟಿಕೆಯನ್ನು ದಾಖಲಿಸುವುದು ವಿಡಿಯೋ ಚಿತ್ರೀಕರಣದ ಉದ್ದೇಶ.ಇದಕ್ಕೆ ಅಗತ್ಯವಾದ ಅಧಿಕ ಸಾಮರ್ಥ್ಯದ ಕ್ಯಾಮರಾಗಳನ್ನು ಇಂಗ್ಲೆಂಡ್ ಒದಗಿಸಿದೆ.ಸೂರ್ಯನ ಮೇಲ್ಮೈಯಲ್ಲಿ ನಡೆಯುವ ಕೊರೊನಾ ಚಟುವಟಿಕೆಗಳ ಕಾರಣ ಬಾಹ್ಯಾಕಾಶದಲ್ಲಿನ ವಿಕಿರಣದ ಮಟ್ಟ ಏರಿಳಿತವಾಗುವುದರಿಂದ,ಇದರ ಬಗ್ಗೆ ಮುನ್ಸೂಚನೆ ನೀಡಲು ಈ ವಿಡಿಯೋ ಚಿತ್ರಣ ಅನುವು ಮಾಡುತ್ತದೆ.<br />ಶಿರಸ್ತ್ರಾಣದೊಳಗೆ ತಾರಾಲಯ<br />ಮಣಿಪಾಲದಲ್ಲಿ ತಾರಾಲಯಕ್ಕೆ ಎಂದಾದರೂ ಭೇಟಿಕೊಟ್ಟಿದ್ದೀರಾ? ನಡುಹಗಲೇ ರಾತ್ರಿಯ ಆಗಸ ಕಣ್ಣ ಮುಂದೆ ಪ್ರದರ್ಶಿತವಾಗುವಾಗ ಆಗುವ ಅನುಭವ ವಿಶಿಷ್ಟ. ತೊಶಿಬಾ ಕಂಪೆನಿಯು ತಯಾರಿಸುವ ಹೆಲ್ಮೆಟ್ ಧರಿಸಿದರೆ, ತಾರಾಲಯಕ್ಕೆ ಹೋಗದೆಯೇ ಆ ಅನುಭವ ಪಡೆಯಬಹುದು. ಮುಖವನ್ನು ಪೂರ್ತಿ ಮುಚ್ಚುವ ಹೆಲ್ಮೆಟ್ ಹದಿನಾರು ಇಂಚು ವ್ಯಾಸದ್ದು. ಒಳಬದಿಯಲ್ಲಿ ಪ್ರೊಜೆಕ್ಟರ್‍ ನೆರವಿನಿಂದ ಆಗಸದ ದೃಶ್ಯಗಳು ಮೂಡುತತವೆ. ವ್ಯಕ್ತಿ ತನ್ನ ತಲೆ ಅತ್ತಿತ್ತ ಚಲಿಸಿದರೆ, ಆತನ ಮುಂದೆ ಮೂಡುವ ಆಗಸದ ದೃಶ್ಯವು ಬದಲಾಗಿ,ನೈಜ ಅನುಭವ ನೀಡುತ್ತದೆ.ಕಂಪ್ಯೂಟರ್‍ ಆಟಗಳಿಗೆ ಇದನ್ನು ಬಳಸುವುದು ಕಂಪೆನಿಯ ಯೋಜನೆ.<br />ಮನೆ ಕಾವಲಿಗೆ ವಿಡಿಯೋ ವ್ಯವಸ್ಥೆ<br />ಮನೆಯಲ್ಲಿ ಯಾರೂ ಇಲ್ಲದಾಗ ಕಳ್ಳರು ನುಗ್ಗಿದರೆ? ಮನೆ ಕಾವಲಿಗೆ ವಾಚ್‌ಮನ್ ಇಡುವ ಬದಲಿಗೆ ಇ-ಕಾವಲಿನ ವ್ಯವಸ್ಥೆ ಮಾಡುವುದು ಮಿತವ್ಯಯಕಾರಿ. ಅಮೆರಿಕಾದ ಏಟಿ ಅಂಡ್ ಟಿ ಕಂಪೆನಿಯು ಅಂತರ್ಜಾಲಕ್ಕೆ ಸಂಪರ್ಕಿಸಿದ ಇ-ಕಾವಲು ವ್ಯವಸ್ಥೆಯನ್ನು ಒದಗಿಸಿದೆ. ಆರಂಭದಲ್ಲಿ ಸುಮಾರು ಇನ್ನೂರು ಡಾಲರು ತೆತ್ತು ವೆಬ್‌ ಕ್ಯಾಮರಾ, ಅಂತರ್ಜಾಲಕ್ಕೆ ಸಂಪರ್ಕಿಸಲು ರೂಟರ್‍ ಸಾಧನ, ಬಾಗಿಲ ಮತ್ತು ಕಿಟಕಿಯು ತೆರೆದರೆ ಗ್ರಹಿಸುವ ಸೆನ್ಸರ್‌ಗಳನ್ನು ಖರೀದಿಸಬೇಕು. ಕ್ಯಾಮರಾದ ಮುಂದೆ ಯಾರಾದರೂ ಸುಳಿದರೆ, ಅದು ವಿಡಿಯೋ ದೃಶ್ಯಗಳನ್ನು ಹಿಡಿಯಲಾರಂಭಿಸುತ್ತದೆ. ಜತೆಗೆ ಇ-ಮೇಲ್ ಮೂಲಕ ನಿಗದಿತ ವಿಳಾಸಕ್ಕೆ ಸಂದೇಶ ರವಾನೆಯಾಗುತ್ತದೆ. ಕಿಟಕಿ ತೆರೆದರೂ ಮಾಹಿತಿಯ ಪ್ರೇಷಣೆಯಾಗುತ್ತದೆ.ಮನೆಯೊಡೆಯ ವಿಡಿಯೋ ದೃಶ್ಯಗಳನ್ನು ವೀಕ್ಷಿಸಿ,ಅಗತ್ಯ ಕ್ರಮ ಕೈಗೊಳ್ಳಬಹುದು. ನಿಗದಿತ ಮೊಬೈಲ್ ಕಂಪೆನಿಯ ಸೇವೆ ಪಡೆಯುತ್ತಿದ್ದರೆ, ಸೆಲ್‌ ಫೋನಿನ ಎಸ ಎಂ ಎಸ್ ಮೂಲಕವೂ ಮನೆಯೊಡೆಯನನ್ನು ಎಚ್ಚರಿಸುವ ಸೇವೆ ಲಭ್ಯ.ವೆಬ್ ಸೈಟು ವಿಕಲಾಂಗರಿಗೆ ಅನುಕೂಲಕರವಾಗಿರಬೇಕು ಅಂಧರು ಅಂತರ್ಜಾಲ ಜಾಲಾಡುವಾಗ ಪುಟದಲ್ಲಿರುವ ಮಾಹಿತಿ ಓದಲು, ಧ್ವನಿ ಹೊರಡಿಸುವ ತಂತ್ರಾಂಶವನ್ನು ಬಳಸುವುದು ಸಾಮಾನ್ಯ. ಈ ತಂತ್ರಾಂಶ ಪುಟದಲ್ಲಿ ಇದ್ದ ಬರಹವನ್ನು ಓದಿ ಹೇಳಿ, ಆತನಿಗೆ ಸಹಾಯ ಮಾಡುತ್ತದೆ. ಆದರೆ ಪುಟದಲ್ಲಿ ಬರವಣಿಗೆ ಕಡಿಮೆಯಿದ್ದು ಚಿತ್ರ ಮತ್ತು ದೃಶ್ಯಗಳೇ ಅಧಿಕವಾಗಿದ್ದರೆ, ಅಂಧರಿಗೆ ತೊಂದರೆಯಾಗುತ್ತದೆ. ಹೀಗೆ ವಿನ್ಯಾಸವಾಗಿದ್ದ ವೆಬ್‌ಸೈಟಿನಲ್ಲಿ, ಇ-ವಾಣಿಜ್ಯದ ಮೂಲಕ ವ್ಯವಹಾರ ನಡೆಸಲು ಸಾಧ್ಯವಾಗಲಿಲ್ಲ ಎಂದು ದೂರಿ, ಬಳಕೆದಾರರೋರ್ವರು ಕಂಪೆನಿಯೊಂದರ ವಿರುದ್ಧ ನ್ಯಾಯಾಲಯದ ಮೆಟ್ಟಲು ಹತ್ತಿದ್ದಾರೆ.<br />*ಅಶೋಕ್‌ಕುಮಾರ್‍ ಎ
</body>
</html>