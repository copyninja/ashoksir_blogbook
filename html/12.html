
<html>
<body>
<h1>ಸರಕಾರಿ ಚಕ್ರವ್ಯೂಹ ಭೇದಿಸಲೊಂದು ಪೋರ್ಟಲ್</h1>
ಸರಕಾರದ ನೂರಾರು ಇಲಾಖೆಗಳೂ ಗಣಕೀಕರಣದ ಹಾದಿ ಹಿಡಿದಿವೆ. ಪ್ರತಿ ಇಲಾಖೆಯೂ ತನ್ನದೇ ವೆಬ್‌ಸೈಟ್‌ ಹೊಂದಿದೆ.ಸರಕಾರ ನೂರಾರು ಆದೇಶಗಳನ್ನು ಹೊರಡಿಸುತ್ತಿರುತ್ತದೆ. ನಿಮಗೆ ಪಾಸ್‌ಪೋರ್ಟ್ ಪಡೆಯಬೇಕಾಗಿದೆ. ಅದನ್ನು ಪಡೆಯುವುದು ಹೇಗೆ ಎನ್ನುವುದು ನಿಮಗೆ ಗೊತ್ತಿಲ್ಲ. ಇಂತಹ ವಿವರಗಳನ್ನು ಪಡೆಯುವುದು ಸುಲಭ. ನೀವು ಮಾಡಬೇಕಾದ್ದಿಷ್ಟೆ-ಭಾರತ ಸರಕಾರದ ಬಗೆಗಿನಸಮಗ್ರ ಎನಿಸುವ ಮಾಹಿತಿ ಒದಗಿಸುವ ಪೋರ್ಟಲ್ india.gov.in ಪೋರ್ಟಲ್‌ಗೆ ಭೇಟಿ ನೀಡಿ.ಏಕ ಗವಾಕ್ಷಿ ಯೋಜನೆ ಭಾರತ ಸರಕಾರದ ವಿವಿಧ ಅಂಗಗಳು ಜನರಿಗೆ  ಒದಗಿಸುವ ಸೇವೆಗಳ ಮತ್ತು ಮಾಹಿತಿಗಳನ್ನು ಒಂದೆಡೆ ಲಭ್ಯವಾಗಿಸುವ ಏಕಗವಾಕ್ಷ ಯೋಜನೆಯ ಅಂಗವಾಗಿ india.gov.in ವೆಬ್‌ಸೈಟನ್ನು ರೂಪಿಸಲಾಗಿದೆ. ನ್ಯಾಷನಲ್ ಇನ್ಫೋಮ್ಯಾಟಿಕ್ ಸೆಂಟರ್‍ ಅವರು ವಿನ್ಯಾಸ ಮಾಡಿರುವ ವೆಬ್‌ಸೈಟ್ ಅತ್ಯಂತ ಓರಣವಾಗಿದ್ದು, ಸರಕಾರೀ ವೆಬ್‌ಸೈಟೆಂದು ಅನ್ನಿಸುವುದೇ ಇಲ್ಲ.ರಾಷ್ಟ್ರದ ಸಂವಿಧಾನದ ಬಗ್ಗೆ ತಿಳಿದು ಕೊಳ್ಳಲು,ವಿವಿಧ ಸರಕಾರೀ ಯೋಜನೆಗಳ ಬಗೆಗಿನ ಮಾಹಿತಿ, ಮಂತ್ರಿ ಮಾಗಧರ ವಿವರ, ಕಾನೂನುಗಳ ಬಗೆಗಿನ ವಿವರ,ವಿವಿಧ ಇಲಾಖೆಗಳ ವೆಬ್‌ಸೈಟುಗಳಿಗೆ ಸಂಪರ್ಕ, ಪಾರ್ಲಿಮೆಂಟಿನ ಬಗೆಗಿನ ಮಾಹಿತಿ ಸರಕಾರ ಎನ್ನುವ ಶೀರ್ಷಿಕೆಯಡಿ ಲಭ್ಯವಿವೆ.ರೇಷನ್ ಕಾರ್ಡ್ ಪಡೆಯುವುದು ಹೇಗೆ? ಎಷ್ಟೋ ಸಲ ಸಣ್ಣ ಸಣ್ಣ ಕೆಲಸಗಳನ್ನು ಸರಕಾರೀ ಇಲಾಖೆಗಳಿಂದ ಮಾಡಿಸಿಕೊಳ್ಳುವುದು ಹೇಗೆ? ಅವನ್ನು ಪಡೆದು ಕೊಳ್ಳಲು ನಾವು ಒದಗಿಸಬೇಕಾದ ಮಾಹಿತಿಗಳು, ಪ್ರಮಾಣ ಪತ್ರಗಳು ಯಾವುವು ಎನ್ನುವ ವಿವರ ಹೆಚ್ಚಿನವರಿಗೆ ತಿಳಿದಿರುವುದೇ ಇಲ್ಲ.ಹಾಗಾಗಿಯೇ ಜನರು ಮಧ್ಯವರ್ತಿಗಳ ಸಹಾಯ ಪಡೆಯುತ್ತಾರೆ. "How do I ?" ವಿಭಾಗದಲ್ಲಿ ಭೂದಾಖಲೆಗಳನ್ನು ಪಡೆಯುವುದು ಹೇಗೆ, ಪಾಸ್‌ಪೋರ್ಟ್ ಪಡೆಯಲು ಏನು ಮಾಡಬೇಕು,ಜನನ ಪ್ರಮಾಣಪತ್ರ ಪಡೆಯುವ ವಿಧಾನ,ರೈಲು-ವಿಮಾನ ಟಿಕೆಟ್ ಆನ್‌ಲೈನ್‌ನಲ್ಲಿ ಖರೀದಿ ಹೇಗೆ ಎನ್ನುವ ಮಾಹಿತಿಗಳನ್ನು ಒದಗಿಸಲಾಗಿದೆ.ಬೇಕೇ ನಿಮಗೆ ಕರ್ನಾಟಕದ ನಕ್ಷೆ?  ದೇಶದಲ್ಲಿ ಸುರಿಯುವ ಸರಾಸರಿ ಮಳೆಯ ಪ್ರಮಾಣದ ಬಗೆಗೆ ನಿಮಗೆ ವಿವರ ಬೇಕಿದ್ದರೆ, ಶಿಕ್ಷಿತ ಜನಸಂಖ್ಯೆ ಬಗೆಗೆ ಬೆಳಕು ಚೆಲ್ಲುವ ನಕ್ಷೆ ಬೇಕಿದ್ದರೆ, ರಾಷ್ಟ್ರೀಯ ಹೆದ್ದಾರಿ ಬಗೆಗಿನ ವಿವರ ತಿಳಿಸುವ ನಕ್ಷೆ,ಬೆಳೆಗಳ ಬಗೆಗಿನ ವಿವರ ತಿಳಿಸುವ, ಜನಸಂಖ್ಯೆಯ ಬಗೆಗಿನ ಮಾಹಿತಿ ಕೊಡುವ ತರಹೇವಾರಿ ನಕ್ಷೆಗಳು ಮ್ಯಾಪ್ ವಿಭಾಗದಲ್ಲಿ ಲಭ್ಯ. ರಾಜ್ಯಗಳ, ಜಿಲ್ಲೆಗಳ ನಕ್ಷೆಯೂ ಸಿಗುತ್ತವೆ. ವಿದೇಶಿಯರಿಗೂ ಸಹಕಾರಿ ಪ್ರವಾಸಿಗಳಿಗೆ ಪ್ರೇಕ್ಷಣೀಯ ಸ್ಥಳಗಳ ಬಗೆಗಿನ ಮಾಹಿತಿ, ವೀಸಾ ಪಡೆಯುವ ಬಗೆಗಿನ ಮಾಹಿತಿ, ಅನಿವಾಸಿಗಳಿಗೆ ದೊರೆಯುವ ಸವಲತ್ತುಗಳ ವಿವರಗಳು, ರಾಯಭಾರಿ ಕಚೇರಿಗಳ ಸಂಪರ್ಕ, ವಿದ್ಯಾಭ್ಯಾಸ ಆಕಾಂಕ್ಷಿಗಳಿಗೆ ಶಿಕ್ಷಣ ಸೌಲಭ್ಯಗಳ ಮಾಹಿತಿ ಇಲ್ಲಿ ಒದಗಿಸಲಾಗಿದೆ.ಅರ್ಜಿ ನಮೂನೆಗಳು ಬೇಕೇ?  ವಿವಿಧ ಸೇವೆಗಳನ್ನು, ಪ್ರಮಾಣ ಪತ್ರಗಳನ್ನು ಪಡೆಯಲು ನೀವು ಅರ್ಜಿಗಳನ್ನು ಸಲ್ಲಿಸಬೇಕಾಗುತ್ತದೆ. ಈ ಅರ್ಜಿ ನಮೂನೆಗಳು ಒಂದು ರಾಜ್ಯದಿಂದ ಇನ್ನೊಂದಕ್ಕೆ ಬದಲಾಗುತ್ತವೆ. ಇಲ್ಲಿ ಅವನ್ನು ಲಭ್ಯವಾಗಿಸಿ, ಜನರಿಗೆ ಅನುಕೂಲ ಕಲ್ಪಿಸಲಾಗಿದೆ.ಬೇಕೆಂದರೆ ಅರ್ಜಿಗಳನ್ನು ಮುದ್ರಿಸಿಕೊಳ್ಳಬಹುದು ಕೂಡಾ.ವಿವಿಧ ರಾಜ್ಯಗಳ ಟೆಲಿಫೋನ್ ಡೈರೆಕ್ಟರಿಗಳು, ವಿವಿಧ ಇಲಾಖೆಗಳ ವೆಬ್‌ಸೈಟುಗಳಿಗೆ ಸಂಪರ್ಕ, ಗ್ರೀಟಿಂಗ್ ಕಾರ್ಡುಗಳು, ಟೆಂಡರ್‍ ಫಾರ್ಮುಗಳು ಬೇಕಿದ್ದರೂ ಇಲ್ಲಿ ಲಭ್ಯ.ಉದ್ಯಮಶೀಲರಾಗಬೇಕೇ? ಉದ್ಯಮ ಆರಂಭಿಸುವುದು ಹೇಗೆ, ಪರವಾನಗಿ ಪಡೆಯುವುದು ಹೇಗೆ,ನಿಯಮಾವಳಿಗಳು ಏನು ಹೇಳುತ್ತವೆ, ಕೆಲಸದ  ಸ್ಥಳದಲ್ಲಿ ನೌಕರರಿಗೆ ದೊರಕ ಬೇಕಾದ ಸೌಲಭ್ಯಗಳು ಯಾವುವು ಇತ್ಯಾದಿ ಮಾಹಿತಿ ಪಡೆಯಲು ಕೆಲವು ಮೌಸ್ ಕ್ಲಿಕ್ಕುಗಳೇ ಸಾಕು. ಇಷ್ಟಲ್ಲದೆ ಮಹಾನಗರಗಳ ತಾಪಮಾನ, ಸರಕಾರೀ ಸುತ್ತೋಲೆಗಳು, ಮಹನೀಯರ ಸಂದೇಶಗಳು, ರಾಷ್ಟ್ರಪತಿಗಳ ವೆಬ್‌ಸೈಟ್ ಸಂಪರ್ಕ,ಚಿತ್ರಗಳು, ನಾಗರಿಕರಿಗೆ ಅಗತ್ಯವಿರುವ ಯೋಜನೆ ಸಂಬಂಧಿಸಿದ ವಿವರಗಳು ಎಲ್ಲವೂ ಇಲ್ಲಿದೆ.ಸಣ್ಣ ತಪ್ಪುಗಳೂ ನುಸುಳಿವೆ ಇಷ್ಟು ಸಮಗ್ರ ಮಾಹಿತಿ ಒದಗಿಸುವಾಗ ಅಲ್ಲೊಂದು ಇಲ್ಲೊಂದು ತಪ್ಪು ನುಸುಳುವುದು ಸಹಜ. ಕರ್ನಾಟಕ ರಾಜ್ಯದ ಬಗೆಗಿನ ವಿವರದಲ್ಲಿ ಕರ್ನಾಟಕದ ಜನಸಂಖ್ಯೆಯನ್ನು ಐವತ್ತನಾಲ್ಕು ಲಕ್ಷಗಳೆಂದು ನಮೂದಿಸಿರುವುದು,ಜಿಲ್ಲೆಗಳ ಹೆಸರಿನಲ್ಲಿ ದಕ್ಷಿಣ ಕನ್ನಡವನ್ನು ಸೌತ್ ಕನ್ನಡ ಎಂದು ಹೆಸರಿಸುವುದೇ ಮೊದಲಾದ ಮಾಮೂಲಿ ತಪ್ಪುಗಳಿವೆ.ಒಟ್ಟಿನಲ್ಲಿ india.gov.in ಒಂದು ಸ್ತುತ್ಯರ್ಹ ವೆಬ್ ಪೋರ್ಟಲ್ ಎನ್ನುವುದರಲ್ಲಿ ಯಾವ ಅನುಮಾನವೂ ಇಲ್ಲ.*ಅಶೋಕ್
</body>
</html>