
<html>
<body>
<h1>ಮೊಬೈಲ್ ಗೋಪುರಗಳಿನ್ನು ಸುರಕ್ಷಿತ</h1>
<div dir="ltr" style="text-align: left;">
<br />
<br />
<br />
<b>ಮೊಬೈಲ್ ಗೋಪುರಗಳಿನ್ನು ಸುರಕ್ಷಿತ</b><br />
<div class="separator" style="clear: both; text-align: center;">
<a href="http://3.bp.blogspot.com/-wWQWzAN8AYk/UEQUNeefc2I/AAAAAAAACf4/TEMDX3cBbEE/s1600/3d.jpg" style="clear: left; float: left; margin-bottom: 1em; margin-right: 1em;"><img border="0" height="180" src="http://3.bp.blogspot.com/-wWQWzAN8AYk/UEQUNeefc2I/AAAAAAAACf4/TEMDX3cBbEE/s320/3d.jpg" width="320" /></a></div>
<b><br /></b>
ಶನಿವಾರ ಸೆಪ್ಟೆಂಬರ್ ಒಂದರಿಂದ ಅನ್ವಯವಾಗುವಂತೆ ಮೊಬೈಲ್ ಗೋಪುರಗಳ ವಿಕಿರಣವನ್ನು ಹತ್ತು ಪಟ್ಟು ವರೆಗೆ ಕಡಿತ ಮಾಡಲಾಗುವ ಆದೇಶ ಜಾರಿಗೆ ಬಂದಿದೆ.ವಿದ್ಯುದಯಸ್ಕಾಂತೀಯ ಕಿರಣಗಳ ವಿಕಿರಣ ಪ್ರಮಾಣವನ್ನು ಹೊಸ ಮಟ್ಟಕ್ಕಿಳಿಸುವುದು ಇಂದಿನಿಂದ ಕಡ್ಡಾಯವಾಗಿದೆ.ಬಹುತೇಕ ಗೋಪುರಗಳಲ್ಲಿ ಈಗಾಗಲೇ ಈ ಮಟ್ಟದ ವಿಕಿರಣವು ಇರುತ್ತಿತ್ತು.ಇನ್ನು ಹ್ಯಾಂಡ್‌ಸೆಟ್‌ಗಳ ವಿಕಿರಣ ಮಟ್ಟವನ್ನು ಪ್ರತಿ ಕೆಜಿಗೆ 1.6 ವ್ಯಾಟ್ ಸರಾಸರಿ ದರದಲ್ಲಿ ಪ್ರತಿ ಒಂದು ಕೆಜಿ ಮಾನವ ಅಂಗಾಂಶದ ಮೇಲೆ ಬೀಳಬಹುದಷ್ಟೆ.ಇದುವರೆಗಿದು ಪ್ರತಿ ಕೆಜಿಗೆ 2 ವ್ಯಾಟ್ ಸರಾಸರಿ ದರದಲ್ಲಿ ಪ್ರತಿ 10ಗ್ರಾಮ್ ಅಂಗಾಂಶ ವಿಕಿರಣ ಪ್ರಮಾಣ ಎಂದು ನಿಗದಿಯಾಗಿತ್ತು.ಮೊಬೈಲ್ ಗೋಪುರಗಳ ವಿಕಿರಣ ಮತ್ತು ಹ್ಯಾಂಡ್‌ಸೆಟ್‌ಗಳ ವಿಕಿರಣ ಮಾನವ ದೇಹದ ಮೇಲೆ ಪ್ರತಿಕೂಲವಾಗಬಾರದು ಎನ್ನುವ ಕಾಳಜಿಯೇ ಹೊಸ ಮಟ್ಟದ ಬಗೆಗಿನ ತೀರ್ಮಾನದಲ್ಲಿ ವ್ಯಕ್ತವಾಗಿರುವ ಅಂಶವಾಗಿದೆ.<br />
-----------------------------------<br />
<b>ವಾಲ್ಮಾರ್ಟ್:ಹೊಸ ಶೋಧ ಇಂಜಿನ್‌ನಿಂದ ಲಾಭ</b><br />
ವಾಲ್ಮಾರ್ಟ್ ಅಮೆರಿಕಾದ ಜನಪ್ರಿಯ ಚಿಲ್ಲರೆ ಸಾಮಾನು ಮಾರಾಟ ಮಳಿಗೆ.ಇದರ ಆನ್‌ಲೈನ್ ವ್ಯವಹಾರವೂ ಇದೆ.ಇದರಲ್ಲಿ ಗ್ರಾಹಕರ ಅನುಕೂಲಕ್ಕೆ ಲಭ್ಯವಾಗಿದ್ದ,ಶೋಧ ಇಂಜಿನ್ ಈಗ ಪೋಲಾರಿಸ್ ಎಂಬ ಹೊಸ ನಮೂನೆಯಲ್ಲಿ ಶೋಧಿಸುವ ಸಾಮರ್ಥ್ಯ ಪಡೆದಿದೆ.ಪದಗುಚ್ಛದ ಆಧಾರದ ಮೇಲೆ ಶೋಧ ನಡೆಸಿದಾಗ,ಬರುವ ಫಲಿತಾಂಶ ತೃಪ್ತಿಕರವಾಗಿರದು.ಆದರಿಲ್ಲಿ ಶೋಧಿಸಲು ನೀಡಿದ ಪದಗುಚ್ಛದಲ್ಲಿ ಗ್ರಾಹಕನ ಆಸಕ್ತಿ ಏನು ಎತ್ತ,ಆತ ನಿಜವಾಗಲೂ ಯಾವ ಅರ್ಥದಲ್ಲಿ ಇದನ್ನು ಬಳಸಿದ್ದಾನೆ ಎನ್ನುವುದನ್ನು,ಅವನ ಹಿಂದಿನ ವ್ಯವಹಾರಗಳು,ಆತನ ಸಾಮಾಜಿಕ ಜಾಲತಾಣಗಳಲ್ಲಿ ಪ್ರದರ್ಶಿತಗೊಂಡ ಆಸಕ್ತಿ ಇತ್ಯಾದಿ ಉಪಯುಕ್ತ ಅಂಶಗಳ ಜತೆ ವಿಶ್ಲೇಷಣೆ ನಡೆಸಿ,ಅದರ ಆಧಾರದಲ್ಲಿ ಶೋಧ ನಡೆಸಲಾಗುತ್ತದೆ.ಹೀಗಾಗಿ ಇದು ಹೆಚ್ಚು ಪ್ರಭಾವಶಾಲಿಯಾದ ಫಲಿತಾಂಶವನ್ನು ಹೊರಗೆಡಹಲು ಶಕ್ತವಾಗುತ್ತದೆ.ಗ್ರಾಹಕನಿಗೆ ಶೋಧ ಫಲಿತಾಂಶ ಬಹುತೇಕ ಉಪಯುಕ್ತವೆನಿಸುವುದರಲ್ಲಿ ಸಂಶಯವಿಲ್ಲ.ವಾಲ್ಮಾರ್ಟ್ ಮಾತ್ರಾ ಅಲ್ಲ,ಆನ್‌ಲೈನ್ ವ್ಯವಹಾರವೇ ಪ್ರಧಾನವಾಗುಳ್ಳ,ಇಬೇ,ಅಮೆಜಾನ್ ಮುಂತಾದ ತಾಣಗಳೂ ಇಂತಹುದ್ದೇ ಶೋಧ ಇಂಜಿನ್‌ಗಳನ್ನು ಬಳಸತೊಡಗಿವೆ.ಪರಿಣಾಮವಾಗಿ,ಇಂತಹ ತಾಣಗಳ ಶೋಧ ಫಲಿತಾಂಶವೂ ಗ್ರಾಹಕರಿಗೆ ಪ್ರಿಯವಾಗುತ್ತಿದೆ.ಎಲ್ಲಾ ಶೋಧ ಇಂಜಿನ್‌ಗಳೂ ಪದಗುಚ್ಛವನ್ನು ಕಣ್ಮುಚ್ಚಿ ಹುಡುಕುವುದು ಬಿಟ್ಟು,ಸ್ಮಾರ್ಟ್ ಶೋಧಶೈಲಿ ತಮ್ಮದಾಗಿಸಿಕೊಳ್ಳುವತ್ತ ಸದಾ ತುಡಿಯುತ್ತಿವೆ.<br />
-----------------------------------------------<br />
ಶೋಧ:ಚೀನಾದಲ್ಲಿ ಬೈದೂ v/sಕ್ವಿಹೂ360<br />
ಓದುಗರೇ,ಶೋಧ ಇಂಜಿನ್‌ಗಳ &nbsp;ಬಗ್ಗೆ ಇನ್ನಷ್ಟು ಇಲ್ಲಿ ಓದಲಿಕ್ಕಿದೆ.ಚೀನಾದಲ್ಲಿ ಗೂಗಲ್ ಶೋಧ ತಾಣವನ್ನು ಕಪ್ಪುಪಟ್ಟಿಗೆ ಸೇರಿಸಲಾಗಿದೆ ಹೀಗಾಗಿ ಅಲ್ಲಿ ಬೈದೂ ಎನ್ನುವ ಶೋಧ ಪಟು ಪ್ರಬಲವಾಗಿದೆ. ಶೇಕಡಾ ಎಪ್ಪತ್ತಕ್ಕಿಂತ ಹೆಚ್ಚಿನ ಶೋಧ ಕಾರ್ಯವನ್ನವು ನಡೆಸುತ್ತವೆ.ಈಗಲ್ಲಿ ಇಂಟರ್ನೆಟ್ ಭದ್ರತಾ ಕಂಪೆನಿ ಕ್ವಿಹೂ ಎನ್ನುವ ಕಂಪೆನಿಯ ಕ್ವಿಹೂ360 ಎನ್ನುವ ಹೊಸ ಶೋಧ ಇಂಜಿನ್ ಬೈದೂಗೆ ಸ್ಪರ್ಧೆ ನೀಡುತ್ತಿದೆ.ಕ್ವಿಹೂ360 ಹೆಚ್ಚು ಸಮರ್ಥ ಫಲಿತಾಂಶ ಕೊಟ್ಟು ಗ್ರಾಹಕರನ್ನು ಒಲಿಸಿಕೊಳ್ಳುವತ್ತ ಪೈಪೋಟಿಗಿಳಿದಿದೆ.ಇದರ ಫಲಿತಾಂಶಗಳಿಂದ ಗ್ರಾಹಕರು ಖುಶ್ ಆಗಿದ್ದಾರೆ.ಇದರ ಶೇಕಡಾ ಮಾರುಕಟ್ಟೆ ಪಾಲು ಏರಲಾರಂಭಿಸಿದೆ.ಮುಂದಿನ ದಿನಗಳಲ್ಲಿ ಕ್ವಿಹೂ360 ಬೈದೂವನ್ನು ಹಿಂದಿಕ್ಕಿದರೂ ಆಶ್ಚರ್ಯವಿಲ್ಲ.<br />
--------------------------------------------------<br />
<b>ಜಪಾನಿನಲ್ಲಿ ಸ್ಯಾಮ್ಸ್ಂಗ್ ಕಡೆ ನ್ಯಾಯ</b><br />
ಆಪಲ್ ಕಂಪೆನಿಯು ಸ್ಯಾಮ್ಸ್ಂಗ್ ವಿರುದ್ಧ ಅಮೆರಿಕಾದ ನ್ಯಾಯಾಲಯದಲ್ಲಿ ಕಳೆದವಾರ ಪೇಟೆಂಟ್ ಯುದ್ಧ ಗೆದ್ದಿತ್ತು.ಸ್ಯಾಮ್ಸಂಗ್ ಕಂಪೆನಿಯು ಆಪಲ್‌ನ ಹಕ್ಕುಸ್ವಾಮ್ಯವನ್ನು ಉಲ್ಲಂಘಿಸಿ,ತನ್ನ ಸ್ಮಾರ್ಟ್‌ಪೋನುಗಳ ವಿನ್ಯಾಸ ಮಾಡಿದೆ ಎಂಬುದಾಗಿ ಅಮೆರಿಕಾದ ನ್ಯಾಯಾಲಯ ತೀರ್ಪಿತ್ತಿತ್ತು.ಈ ವಾರ ಆಪಲ್‌ನ ಮೊಕದ್ದಮೆ ಜಪಾನಿನ ನ್ಯಾಯಾಲಯದಲ್ಲೂ ವಿಚಾರಣೆಗೆ ಬಂದು,ತೀರ್ಮಾನವಾಯಿತು.ಜಪಾನೀ ನ್ಯಾಯಾಲಯವು ಸ್ಯಾಮ್ಸಂಗ್ ಕಂಪೆನಿಯು ಆಪಲ್‌ನ ಹಕ್ಕುಸ್ವಾಮ್ಯವನ್ನು ಉಲ್ಲಂಘಿಸಿದೆ ಎನ್ನುವ ಆರೋಪವನ್ನು ತಳ್ಳಿಹಾಕಿ,ಸ್ಯಾಮ್ಸ್ಂಗ್ ಅಂತಹ ಉಲ್ಲಂಘನೆಗೈದಿಲ್ಲ ಎಂದು ಅಭಿಪ್ರಾಯ ಪಟ್ಟಿದೆ.ಹೀಗಾಗಿ,ಜಪಾನಿನಲ್ಲಂತೂ ಸ್ಯಾಮ್ಸಂಗ್ ಸಮಾಧಾನದ ಉಸಿರು ಬಿಡುವಂತಾಗಿದೆ.ಮಾತ್ರವಲ್ಲ,ಅಮೆರಿಕಾದ ನ್ಯಾಯಾಲಯದಲ್ಲಿ ಮತ್ತೆ ಮೇಲ್ಮನವಿ ಸಲ್ಲಿಸುವ ಸ್ಯಾಮ್ಸಂಗ್ ಕಂಪೆನಿಯ ನಿರ್ಣಯಕ್ಕೆ ತುಸು ಬಲಬಂದಂತಾಗಿದೆ.ಅಮೆರಿಕಾದ ನ್ಯಾಯಾಲಯದಲ್ಲಿ ಇನ್ನೊಂದು ಕೇಸು ಹಾಕಿರುವ ಆಪಲ್,ಸ್ಯಾಮ್ಸಂಗ್‌ನ ಹಲವು ಫೋನುಗಳ ಮಾರಾಟ ನಿಷೇಧ ಬಯಸಿದೆ.ಇದಿನ್ನೂ ಇತ್ಯರ್ಥವಾಗಬೇಕಾದ ಪ್ರಶ್ನೆ.ಆದರೆ,ಹೊಸ ಸ್ಯಾಮ್ಸಂಗ್ ಗ್ಯಾಲಕ್ಸಿ ಬಗ್ಗೆ ಈ ನಿಷೇಧಕ್ಕೆ ಆಪಲ್ ಕೇಳಿಲ್ಲವೆನ್ನುವುದನ್ನು ಗಮನಿಸಿ.<br />
<br />
-----------------------------------------------------------------<br />
<b>ಲೀನಕ್ಸ್‌ಗೆ ಬೇಳವಣಿಗೆ &nbsp;ಪೆಟ್ಟು ನೀಡುತ್ತಿರುವ ಆಪಲ್</b><br />
ಆಪಲ್ ಉತ್ಪನ್ನಗಳು ಜನಪ್ರಿಯವಾಗುತ್ತಿವೆ.ಯುವಜನತೆ ಮತ್ತು ತಂತ್ರಜ್ಞರ ಪೈಕಿ,ಐಪ್ಯಾಡ್,ಐಫೋನುಗಳ ಜನಪ್ರಿಯತೆ ಒಂದೇ ಸವನೆ ಹೆಚ್ಚಿದೆ.ಅಲ್ಲದೆ ಡೆಸ್ಕ್‌ಟಾಪ್ ಕಂಪ್ಯೂಟರುಗಳು ಮತ್ತು ಲ್ಯಾಪ್‌ಟ್ಯಾಪ್‌ಗಳಲ್ಲಿ ಕೂಡಾ ಆಪಲ್ ಓ‌ಎಸ್‌ಎಕ್ಸ್‌ನ ಲಭ್ಯತೆ ನಂತರ ಅದರ ಬಳಕೆ ಹೆಚ್ಚಿದೆ.ಇದರ ಪರಿಣಾಮವಾಗಿ,ವಿಂಡೋಸ್ ಬದಲು ಜನಪ್ರಿಯವಾಗಹತ್ತಿದ್ದ ಲೀನಕ್ಸ್ ಈಗ ಹೆಚ್ಚಿನ ಬೆಳವಣಿಗೆ ತೋರಲಶಕ್ತವಾಗಿದೆ.ಮೊದಲು ಯುವಜನರು ಮತ್ತು ತಂತ್ರಜ್ಞರು ಲೀನಕ್ಸ್ ಅನ್ನು ಜನಪ್ರಿಯವಾಗಲು ಪಣತೊಟ್ಟಿದ್ದರು.ಅಂತವರು ಸ್ವತ: ಆಪಲ್‌ಓಎಸ್‌ಎಕ್ಸ್ ಬಳಿಕ ಅದರತ್ತ ವಾಲಿ,ಲೀನಕ್ಸ್ ಬೆಳವಣಿಗೆ ಕುಂಠಿತವಾಗಿದೆ ಇನ್ನೊಂದೆಡೆ,ಇಂಟರ್ನೆಟ್ ಬಳಕೆ ಸ್ಮಾರ್ಟ್‌ಪೋನು,ಟ್ಯಾಬ್ಲೆಟ್‌ಗಳ ಮುಖಾಂತರವೇ ಹೆಚ್ಚು ಹೆಚ್ಚು ಜನರು ಬಳಸತೊಡಗಿರುವುದು,ಲೀನಕ್ಸ್ ಮೇಲೆ ಪರಿಣಾಮ ಬೀರಿದೆ.ಆದರೆ ಸರ್ವರ್‌ಗಳ ಮಟ್ಟಿಗೆ ಅತ್ಯಂತ ಹೆಚ್ಚು ಬಳಕೆಯಾಗುತ್ತಿರುವ ಓಎಸ್ ಲೀನಕ್ಸ್ ಎನ್ನುವುದು ಗಮನಿಸಬೇಕಾದ ಅಂಶ.ಸುಭದ್ರತೆ,ವರ್ಷಗಟ್ಟಲೆ ನಿರಂತರ ಕಾರ್ಯನಿರ್ವಹಣೆಗೆ ಲೀನಕ್ಸ್ ಓಎಸ್ ಹೆಸರು ಮಾಡಿ,ಅದನ್ನು ಉಳಿಸಿಕೊಂಡು ಬಂದಿದೆ.ಇನ್ನು ಡೆಸ್ಕ್‌ಟಾಪ್ ಕಂಪ್ಯೂಟರುಗಳಲ್ಲಿ ಬಳಕೆಯಾಗುವ ಜಿನೋಮ್ ಡೆಸ್ಕ್‌ಟಾಪ್ ವಿನ್ಯಾಸ ಹೆಚ್ಚು ಜನಪ್ರಿಯ.ಆದರೆ,ಲೀನಕ್ಸ್ ಅಭಿವೃದ್ಧಿ ಪಡಿಸಿದ ಲೀನಸ್ ತೋರ್ವಾಲ್ಡ್ ಅವರು ಜಿನೋಮ್ ಡೆಸ್ಕ್‌ಟಾಪ್‌ಗಿಂತ್ ಎಕ್ಸ್‌ಎಫ್‌ಸಿಇ ಡೆಸ್ಕ್‌ಟಾಪನ್ನು ಮೆಚ್ಚುತಾರೆ.ಕಾರಣ ಇದಕ್ಕೆ ಬೇಕಾದ ಕಂಪ್ಯೂಟರ್ ಸಂಪನ್ಮೂಲಗಳು ಕಡಿಮೆ ಎಂಬುದಾಗಿದೆ.ಆದರೆ ಉಬುಂಟುವಿನಂತಹ ಜನಪ್ರಿಯ ಲೀನಕ್ಸ್ ಅವತರಣಿಕೆಗಳಲ್ಲಿನ್ನೂ ಜಿನೋಮ್ ಡೆಸ್ಕ್‌ಟಾಪೇ ಬಳಕೆಯಲ್ಲಿದೆ.ಇಲ್ಲಿಯೂ ಎಕ್ಸ್‌ಎಫ್‌ಸಿಇ ಬರಬೇಕು ಎನ್ನುವುದು,ಲೀನಸ್ ತೋವ್ರಾಲ್ಡ್ ಮತ್ತವರ ಹಿತೈಷಿಗಳ ಹಂಬಲವಾಗಿದೆ.<br />
--------------------------------------------------------<br />
<b>ಕ್ರೈಮ್ ತಡೆಗೆ ಬಳಸಬೇಕಾದ ತಂತ್ರಾಂಶ ಸರಕಾರದ ವಿರೋಧಿಗಳತ್ತ ಬಳಕೆ!</b><br />
ಬೆಹರಿನ್ ಸರಕಾರ ಫಿನ್‌ಸ್ಪೈ ಎನ್ನುವ ತಂತ್ರಾಂಶವನ್ನು ಖರೀದಿಸಿದ ಉದ್ದೇಶ ಹಗರಣಗಳ ತನಿಖೆ ಮಾಡಲೋಸುಗವಿತ್ತು.ಇದನ್ನು ಬಳಸಿ,ಅನುಮಾನಸ್ಪದ ವ್ಯಕ್ತಿಗಳ ಚಟುವಟಿಕೆ ಮೆಲೆ ನಿಗಾ ಇರಿಸಿ,ಅವರ ಸ್ಕ್ರೀನ್‌ನು ಇನ್ನೊಂದು ಕಂಪ್ಯೂಟರಿನಿಂದ ಸೆರೆಹಿಡಿಯುವುದು,ಅವರ ಕೀಲಿಮಣೆ ಒತ್ತುವಿಕೆಯನ್ನು ಮುದಿಸಿಕೊಳ್ಳುವುದು,ಹೀಗೆ ಹಲವು ರೀತಿಯಿಂದ ಅವರ ಮೇಲೆ ಕಣ್ಣಿರಿಸಲಾಗುತ್ತಿತ್ತು.ಈಗ ಫಿನ್‌ಸ್ಪೈಯನ್ನು ಬೆಹರಿನ್ ಸರಕಾರ,ಬಳಸುತ್ತಿರುವುದು ಬೇರೆಯೇ ಉದ್ದೇಶದಿಂದಾಗಿದೆ.ಅಲ್ಲೀಗ ಸರಕಾರವು ತನ್ನ ವಿರುದ್ಧ ನಿಂತಿರುವ ಜನರ ಮೇಲೆ ನಿಗಾವಹಿಸಿ,ಅವರ ಮುಟ್ಟುಹಾಕಲು ತಂತ್ರಾಂಶದ ದುರ್ಬಳಕೆಯಲ್ಲಿ ತೊಡಗಿದೆ.ಈಗ ಜಗತ್ತಿನಾದ್ಯಂತ ಸರಕಾರಗಳು ಇಂಟರ್ನೆಟ್ ಬಳಕೆದಾರರು,ಅದರಲ್ಲೂ ಸಾಮಾಜಿಕ ಜಾಲತಾಣಗಳ ಬಗ್ಗೆ ಅಸಾಮಾಧಾನ ಹೊಂದಿದ್ದು,ಇಂಟರ್‌ನೆಟ್ ನಿಯಂತ್ರಣಕ್ಕೆ ಕೈಹಚ್ಚುವ ಬೆಳವಣಿಗೆ ನಮಗೆ ಗೊತ್ತು.ಬೆಹರಿನ್ ಸರಕಾರ ಇಲ್ಲೂ ಹೆಚ್ಚು ಸಕ್ರಿಯವಾಗಿದೆ.ಒಟ್ಟಿನಲ್ಲಿ ಬೆಹರಿನ್ ಸರಕಾರದ ಫಿನ್‌ಸ್ಪೈ ದುರ್ಬಳಕೆ ಜಗತ್ತಿನಾದ್ಯಂತ ಟೀಕೆಗೊಳಗಾಗಿರುವುದಂತೂ ನಿಜ.<br />
<b><a href="http://www.udayavani.com/news/184378L15-%E0%B2%B2-%E0%B2%A8%E0%B2%95-%E0%B2%B8---%E0%B2%AC-%E0%B2%B3%E0%B2%B5%E0%B2%A3-%E0%B2%97-%E0%B2%97--%E0%B2%86%E0%B2%AA%E0%B2%B2---%E0%B2%AA-%E0%B2%9F-%E0%B2%9F-.html">UDAYAVANI</a></b><br />
<br />
<b><a href="http://epaper.udayavani.com/Display.aspx?Pg=H&amp;Edn=MN&amp;DispDate=9/3/2012">EPAPER</a></b><br />
<br />
----------------------------------------------------<br />
ಈ ಅಂಕಣ ಬರಹಗಳು http://ashok567.blogspot.com ಬ್ಲಾಗ್‌ನಲ್ಲೂ ಲಭ್ಯವಿವೆ.<br />
------------------------------------------------------------------------------<br />
*ಅಶೋಕ್‌ಕುಮಾರ್ ಎ<br />
</div>
</body>
</html>