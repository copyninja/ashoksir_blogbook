
<html>
<body>
<h1>ಮೌನ ವಿಮಾನ ಬರಲಿದೆ!</h1>
ತಂತ್ರಜ್ಞಾನದ ಅಭಿವೃದ್ಧಿಯೊಂದಿಗೆ ವಿಮಾನಗಳ ವೇಗವರ್ಧನೆಯಾಗುತ್ತಿದೆ,ಅವುಗಳ ಇಂಧನ ದಕ್ಷತೆ ಹೆಚ್ಚುತ್ತಿದೆ.ಅದೇನೋ ಸರಿ, ಆದರೆ ಅವುಗಳು ಹೊರಡಿಸುವ ಕಿವಿಗಡಚಿಕ್ಕುವ ಸದ್ದಿಗೆ ಮದ್ದಿದೆಯೇ? ಇದೆಯೆನ್ನುತ್ತಿದ್ದಾರೆ ಸಂಶೋಧಕರು. ಕೇಂಬ್ರಿಜ್ ಮತ್ತು ಮಸಾಚುಸೆಟ್ಸ್ ವಿಶ್ವವಿದ್ಯಾಲಯದವರು ಕಡಿಮೆ ಶಬ್ದ ಮಾಡುವಂತೆ ವಿಮಾನದ ವಿನ್ಯಾಸ ಮಾಡಲು ಹಲವು ವರ್ಷಗಳಿಂದ ಪ್ರಯತ್ನಿಸುತ್ತಿದ್ದಾರೆ. ಈಗವರ ಸಂಶೋಧನೆ ಫಲ ಕೊಡುವ ಕಾಲ ಹತ್ತಿರ ಬಂದಿದೆಯಂತೆ. ವಿಮಾನದ ಇಂಜಿನನ್ನು ರೆಕ್ಕೆಯಡಿ ಜೋಡಿಸುವ ಬದಲಿಗೆ, ಇಂಜಿನನ್ನು ವಿಮಾನದೊಳಗೆ ಹುದುಗಿಸುವುದು  ಹೊಸ ವಿನ್ಯಾಸದ ಗುಟ್ಟು. ಇದರಿಂದ ವಿಮಾನವು ಹಾರಾಡಲು ತೊಡಗುವಾಗ ಮತ್ತು ಹಾರಾಟ ಮುಗಿಸಿ ನೆಲಕ್ಕಿಳಿಯುವಾಗ ಭೂಮಿಗೆ ತಲುಪುವ ಸದ್ದಿನಲ್ಲಿ ಗಣನೀಯ ಕಡಿತವಾಗಲಿದೆ.ವಿಮಾನ ಹಾರುವಾಗ ಅದರ ಪೂರ್ತಿ  ದೇಹ ವಿಮಾನವನ್ನು ಎತ್ತಲು ಬಳಕೆಯಾಗುವಂತೆಯೂ ವಿನ್ಯಾಸ ಬದಲಿಸಲಾಗಿದೆ. ಇನ್ನೂರು ಪ್ರಯಾಣಿಕರನ್ನು ಸಾಗಿಸಲು ವಿಮಾನವನ್ನು ವಿನ್ಯಾಸಗೊಳಿಸಲಾಗಿದೆ.ಆದರೆ ವಿಮಾನದ ಕನಸು ನನಸಾಗಲು ಇನ್ನೂ ದಶಕಗಳ ಕಾಲ ಬೇಕಾದೀತು.ಮೂವತ್ತಕ್ಕೂ ಅಧಿಕ ವೈಮಾನಿಕ ಕಂಪೆನಿಳು ಈ ಸಂಶೋಧನೆಯಲ್ಲಿ ಪಾಲ್ಗೊಳ್ಳುವುದರ ಮೂಲಕ ಈ ಯೋಜನೆಯಲ್ಲಿ ಅವರಿಗೆ ಇರುವ ಆಸಕ್ತಿ ಸ್ಪಷ್ಟವಾಗಿದೆ.<br />ವೈಮಾಕ್ಸ್‌ಗೆ ವಿಡಿಯೋ ಫೋನ್<br />          ಬೆಂಗಳೂರಿನಲ್ಲೀಗ ವೈಮಾಕ್ಸ್ ಎನ್ನವ ತಂತ್ರಜ್ಞಾನ ಆಧಾರಿತ ನಿಸ್ತಂತು ಜಾಲವು ಲಭ್ಯವಾಗಿರುವುದು ನಿಮಗೆ ಗೊತ್ತಿರಬಹುದು. ಅಂತಹ ಕಡೆ ಬಳಸಬಹುದಾದ ಒಂದುಮೂರಾಗಿ ಕೆಲಸ ಮಾಡುವ ಸಾಧನವನ್ನು ಸ್ಯಾಮ್‌ಸಂಗ್ ಕಂಪೆನಿ ಹೊರ ತಂದಿದೆ. ಇದನ್ನು ಕಂಪ್ಯೂಟರ್‍ ಆಗಿ, ಫೋನ್ ಆಗ ಮತ್ತು ವಿಡಿಯೋಫೋನ್ ಆಗಿ ಕೂಡಾ ಬಳಸಲು ಬರುತ್ತದೆ.ಟಿವಿಯಾಗಿಯೂ ಇದನ್ನು ಬಳಸಬಹುದು.ಹಾಡು ಕೇಳಲೂ ಇದನ್ನು ಬಳಸಬಹುದು ಎನ್ನುವುದನ್ನು ಬೇರೆ ಹೇಳಬೇಕಿಲ್ಲವಷ್ಟೇ?ಮಡಚಲು ಬರುವ ಕೀಲಿಮಣೆ,ಐದಿಂಚು ತೆರೆ ಮತ್ತು ಮೂವತ್ತು ಗಿಗಾಬೈಟು ಸ್ಮರಣಕೋಶ ಇದರ ಹೈಲೈಟ್.ವೈಮಕ್ಸ್‌ನ ತಂತ್ರಜ್ಞಾನದ ಮೂಲಕ ನಿಸ್ತಂತು ಜಾಲದ ಮೂಲಕ ಶರವೇಗದ ಅಂತರ್ಜಾಲದ ಸಂಪರ್ಕವನ್ನೂ ಪಡೆಯಲು ಸಾಧ್ಯ.ವೈಮಾಕ್ಸ್ ತಂತಜ್ಞಾನ ಅಳವಡಿಸಲಾಗಿರುವ ದೇಶಗಳಲ್ಲಿ ದಕ್ಷಿಣ ಕೊರಿಯಾವೂ ಒಂದು.<br />ಯುಟ್ಯೂಬ್ ಎನ್ನುವ ಜಾಲತಾಣ<br />          ಪ್ರತಿದಿನ ಎಪ್ಪತ್ತು ಸಾವಿರ ಹೊಸ ಸದಸ್ಯರು ಸೇರ್ಪಡೆಯಾಗುವ ವೆಬ್‌ಸೈಟು ಎಷ್ಟು ಹಳೆಯದಿರಬಹುದು? ಅದಿನ್ನೂ ಮೊದಲ ಹುಟ್ಟುಹಬ್ಬ ಆಚರಿಸಿಕೊಳ್ಳುತ್ತಿದೆಯಷ್ಟೇ. ಯುಟ್ಯೂಬ್.ಕಾಮ್ ಎನ್ನುವ ಈ ಸೈಟಿಗೆ ಜನರು ತಾವು ತೆಗೆದ ವಿಡಿಯೋ ಚಿತ್ರಗಳನ್ನು ಕಳುಹಿಸಬಹುದು. ಇದು ಇತರರ ಬಳಕೆಗೆ ಲಭ್ಯವಾಗುತ್ತದೆ.ಹತ್ತು ಕೋಟಿ ವಿಡಿಯೋ ಕ್ಲಿಪ್ಪಿಂಗ್‌ಗಳ ಬೃಹತ್ ಸಂಗ್ರಹ ಇಲ್ಲಿ ನೋಂದಾಯಿಸಿದ ಬಳಕೆದಾರರಿಗೆ ಲಭ್ಯ. ಸಾಮಾನ್ಯ ಆದರೆ ಪ್ರತಿಭಾಶಾಲಿಗಳ ನೃತ್ಯ,ಸಂಗೀತ,ನಟನೆಯ ವಿಡಿಯೋ ತುಣುಕುಗಳ ಜತೆ, ಕಚಗುಳಿ ಇಡುವ ಖಾಸಗಿ ಕ್ಷಣಗಳನ್ನು ಬಟಾಬಯಲಾಗಿಸುವ ಕ್ಲಿಪ್ಪಿಂಗ್‌ಗಳೂ ಇವೆ. ಜಾಲತಾಣದ ಜನಪ್ರಿಯತೆಯಿಂದ ಬೆರಗುಗೊಂಡ ಗೂಗಲ್ ಕಂಪೆನಿ,ಇತ್ತೀಚೆಗೆ ಯುಟ್ಯೂಬ್‌ನ್ನು ಒಂದೂವರೆ ಬಿಲಿಯನ್ ಡಾಲರು ತೆತ್ತು ತನ್ನ ಬಗಲಿಗೆ ಹಾಕಿಕೊಂಡಿತು. ಯಾವುದೇ ವಿಧದ ವಿಡಿಯೋ ತುಣುಕನ್ನು ಯಾವುದೇ ಕಂಪ್ಯೂಟರಿನಲ್ಲಿ ತೆರೆಯುವ ಸೇವೆ ಯುಟ್ಯೂಬ್ ಒದಗಿಸುತ್ತದೆ ಎನ್ನುವುದು ಮತ್ತೊಂದು ವಿಶೇಷ.ಸ್ಟೀವ್ ಚೆನ್,ಚಾದ್ ಹರ್ಲಿ ಮತ್ತು ಜಾವೇದ್ ಕರೀಮ್ ಎನ್ನುವ ಇಪ್ಪತ್ತರ ಹರೆಯದ ಯುವಕರು ಇದನ್ನು ಆರಂಭಿಸಿದರು.ಈ ಆಲೋಚನೆ ಸಿಲಿಕಾನ್ ವ್ಯಾಲಿಯಲ್ಲಿ ಉಗಮವಾಯಿತು. ಒಂದು ವಿಡಿಯೋದಿಂದ ಆರಂಭವಾದ ಸೇವೆ ವಿಡಿಯೋ ತುಣುಕುಗಳ ಭಂಡಾರವಾಗಲು ಒಂದು ವರ್ಷವೂ ಬೇಕಾಗಲಿಲ್ಲ ಎನ್ನುವುದು, ಇಂತಹ ಸೇವೆ ಜನರಿಗೆ ಅದೆಷ್ಟು ಅಗತ್ಯವಾಗಿತ್ತು ಎನ್ನುವುದನ್ನು ಸ್ಪಷ್ಟ ಪಡಿಸುತ್ತದೆ.<br />ಪತ್ರಿಕಾ ಜಾಹೀರಾತು ಸಂಗ್ರಹಕ್ಕೆ ಇಳಿದಿರುವ ಗೂಗಲ್<br />          ಅಂತರ್ಜಾಲದಲ್ಲಿ ಗೂಗಲ್ ಕಂಪೆನಿಗೆ ಬಹುದೊಡ್ಡ ಹೆಸರು. ಅದು ಅಂತರ್ಜಾಲದ ಶೋಧಕಾರ್ಯಕ್ಕೆ ಪರ್ಯಾಯವಾಗಿ ಬಿಟ್ಟಿದೆ.ನ್ಯೂಯಾರ್ಕ್ ಟೈಮ್ಸ್, ವಾಶಿಂಗ್ಟನ್ ಪೋಸ್ಟ್ ಅಂತಹ ಐವತ್ತು ಪ್ರಸಿದ್ಧ ಪತ್ರಿಕೆಗಳಿಗೆ ಜಾಹೀರಾತು ಸಂಗ್ರಹಿಸಲು ಗೂಗಲ್ ಮುಂದಾಗಿದೆ. ನಿಗದಿತ ದಿನ ಪತ್ರಿಕೆಗಳ ನಿಗದಿತ ಸ್ಥಳಾವಕಾಶವನ್ನು ಮುಂಗಡ ಖರೀದಿಸಲು ಗೂಗಲ್ ತಾಣದ ಮೂಲಕ ಕಂಪೆನಿಗಳಿಗೆ ಸಾಧ್ಯವಾಗಲಿದೆ. ಸದ್ಯಕ್ಕೆ ಪತ್ರಿಕೆಗಳಿಗೆ ಗೂಗಲ್‌ನ ಈ ಸೇವೆ ಉಚಿತ. ಇದರಿಂದ ಕಂಪೆನಿಗಳಿಗೆ ತಮ್ಮ ಜಾಹೀರಾತನ್ನು ಮುದ್ರಣ ಮಾಧ್ಯಮಗಳಿಗೆ ಬಿಡುಗಡೆ ಮಾಡುವ ಕೆಲಸ ಸುಲಭವಾಗಲಿದೆ.<br />ವಿಂಡೋಸ್ ವಿಸ್ಟಾ ರೆಡಿ<br />          ವಿಂಡೋಸ್ ಕಂಪ್ಯೂಟರ್‍ ನಿರ್ವಹಣಾ ವ್ಯವಸ್ಥೆ ತಂತ್ರಾಂಶದ ಹೊಸ ಆವೃತ್ತಿ ವಿಸ್ಟಾ ಸಿದ್ಧಗೊಂಡಿದೆಯೆಂದು ಮೈಕ್ರೋಸಾಫ್ಟ್ ಕಂಪೆನಿ ತಿಳಿಸಿದೆ.ಜನವರಿಯಲ್ಲಿ ಇದು ಮಾರುಕಟ್ಟೆಯಲ್ಲಿ ಲಭ್ಯವಾಗುತ್ತದೆ. ಹಿಂದಿನ ನಿರ್ವಹಣಾ ವ್ಯವಸ್ಥೆ ತಂತ್ರಾಂಶ ವಿಂಡೋಸ್-ಎಕ್ಸ್‌ಪಿ ಬಿಡುಗಡೆಯಾದ ತರುವಾಯ ಐದು ವರ್ಷದ ನಂತರ ಇದೀಗ ಹೊಸ ಆವೃತ್ತಿ ಬಿಡುಗಡೆಯಾಗುತ್ತಿದೆ.ವಿವಿಧ ಸಮಸ್ಯೆಗಳನ್ನು ಎದುರಿಸ ಬೇಕಾದುದರಿಂದ ತಂತ್ರಾಂಶ ನಿಗದಿತ ವೇಳಾಪಟ್ಟಿಗಿಂತ ತಡವಾಗಿ ಬಿಡುಗಡೆಯಾಗಿದೆ.*ಅಶೋಕ್‌ಕುಮಾರ್‍ ಎ
</body>
</html>