* ಬ್ಯಾಂಕ್ ಖಾತೆಗೆ ಕನ್ನ ಹಾಕಲು ತದ್ರೂಪಿ ವೆಬ್ ಸೈಟುಗಳ ಬಳಕೆ

ಅಂತರ್ಜಾಲ ಮೂಲಕ ಬ್ಯಾಂಕ್ ವ್ಯವಹಾರಗಳನ್ನು ನಡೆಸಲು ಹಲವಾರು ಬ್ಯಾಂಕ್‌ಗಳೀಗ ಅವಕಾಶ
ನೀಡುತ್ತಿವೆ. ಖಾತೆ ವಿವರ ಪರಿಶೀಲಿಸಲು, ಖಾತೆಯಿಂದ ಹಣವನ್ನು ಇನ್ನೊಂದು ಖಾತೆಗೆ
ವರ್ಗಾಯಿಸಲು,ಚೆಕ್ ಪುಸ್ತಕಕ್ಕೆ ಬೇಡಿಕೆ ಸಲ್ಲಿಸಲು, ದೂರು ನೀಡಲು,ಬಿಲ್ ಪಾವತಿ,ಮೊಬೈಲ್
ಪ್ರಿಪೆಯ್ಡ್ ಟಾಕ್‌ಟೈಮ್ ಖರೀದಿಸಲು ಮುಂತಾದ ಸಕಲ ಕಾರ್ಯಗಳಿಗೂ ಆನ್‌ಲೈನ್
ಬ್ಯಾಂಕಿಂಗ್‌ನಲ್ಲಿ ಅವಕಾಶವಿದೆ.ಕಂಪ್ಯೂಟರ್‍ ಸಾಕ್ಷರ ಜನರು ಇಂತಹ ವಿನೂತನ ಶೈಲಿಯ
ಬ್ಯಾಂಕಿನ ಪೂರ್ತಿ ಪ್ರಯೋಜನ ಪಡೆಯುತ್ತಿದ್ದಾರೆ. ಬ್ಯಾಂಕ್ ಸೈಟುಗಳು
ಜನಪ್ರಿಯವಾಗುತ್ತಿರುವಂತೆ, ಅವುಗಳ ಮೇಲೆ ಜಾಲಮುರುಕರ ವಕ್ರದೃಷ್ಟಿ ಹರಿದೆದೆ.ಈ
ಸೈಟುಗಳನ್ನು ಹೋಲುವ ತದ್ರೂಪಿ ವೆಬ್‌ಸೈಟುಗಳನ್ನು ಸೃಷ್ಟಿಸಿ,ಅವುಗಳಿಗೆ ಜನಪ್ರಿಯ
ವೆಬ್‌ಸೈಟುಗಳ ಹೋಲಿಕೆ ಇರುವ ಹೆಸರುಗಳನ್ನು ಪಡೆದು,ಗ್ರಾಹಕರನ್ನು ದೋಚುವ ನಯವಂಚಕರ ಜಾಲ
ದಿನೇದಿನೇ ವ್ಯಾಪಿಸುತ್ತಿದೆ. ಜನಪ್ರಿಯ ಉತ್ಪನ್ನಗಳ ಪ್ಯಾಕೆಟುಗಳ ವಿನ್ಯಾಸ ಮತ್ತು
ಹೋಲುವ ಹೆಸರನ್ನು ಬಳಸಿ, ಜನರಿಗೆ ನಕಲಿ ಮಾಲು ಮಾರುವ ಅಡ್ಡ ವ್ಯವಹಾರಕ್ಕೆ ಇದು
ಹೋಲುತ್ತದೆ. ವಂಚನೆ ಹೇಗೆ? ಅಂತರ್ಜಾಲ ಜಾಲಾಡುವಾಗ, ಸಾಲ,ಕ್ರೆಡಿಟ್ ಕಾರ್ಡ್ ಅರ್ಜಿಯ
ಪುಟವೊಂದು ತೆರೆಯುವುದಿದೆ.ಗ್ರಾಹಕರು ಹೆಸರು ವಿಳಾಸಗಳನ್ನು ಭರ್ತಿ ಮಾಡಿದರೆ, ಅವರ
ಇ-ಮೇಲ್ ವಿಳಾಸಕ್ಕೆ ಇ-ಪತ್ರವೊಂದರ ರವಾನೆಯಾಗುತ್ತದೆ.ಅದರಲ್ಲಿ ನೀಡಿರುವ ವಿಳಾಸವನ್ನು
ಕ್ಲಿಕ್ಕಿಸಿದಾಗ ನೈಜ ಬ್ಯಾಂಕಿನ ವೆಬ್‌ಸೈಟನ್ನು ಹೋಲುವ ತದ್ರೂಪಿ ಸೈಟು
ತೆರೆದುಕೊಳ್ಳುತ್ತದೆ.ಗ್ರಾಹಕರು ಬೇಸ್ತು ಬಿದ್ದು, ಬ್ಯಾಂಕಿನ ಖಾತೆದಾರರು ತಾವೆಂದು
ನಿರೂಪಿಸಲು ಬ್ಯಾಂಕಿಗೆ ತಾವು ನೀಡಿರುವ ಪದಗುಚ್ಛಗಳನ್ನು, ಅದಕ್ಕೆ ನೀಡಿದ ಅಂಕಣದಲ್ಲಿ
ತುಂಬಿದರೆ, ಅವರ ಗುಟ್ಟು ವಂಚಕರ ಬಗಲಿಗೆ ಬೀಳುತ್ತದೆ.ಅವರದನ್ನು ಬಳಸಿ, ಗ್ರಾಹಕರ ಖಾತೆಯ
ಹಣವನ್ನು ತಮ್ಮದಾಗಿಸಿಕೊಳ್ಳುತ್ತಾರೆ.ಹಲವು ಬ್ಯಾಂಕುಗಳಿಗೀ ಕಾಟ: ದೇಶದ ಬ್ಯಾಂಕುಗಳಲ್ಲಿ
ಅಂತರ್ಜಾಲ ಸೇವೆ ನೀಡಿ ಜನಪ್ರಿಯವಾಗಿರುವ ಐಸಿಐಸಿಐ, ಐಡಿಬಿಐ,ಯುಟಿಐ,ಕೋಟಕ್
ಬ್ಯಾಂಕ್,ಬ್ಯಾಂಕ್ ಆಫ್ ಇಂಡಿಯಾ, ಏಬಿಎನ್ ಅಮ್ರೋ ಮೊದಲಾದ ಬ್ಯಾಂಕುಗಳಿಗೆ ತದ್ರೂಪಿ
ಸೈಟು ಕಾಟ ಕಾಡಿದೆ.ಐಸಿಐಸಿಐ ಬ್ಯಾಂಕ್ ಗ್ರಾಹಕರಿಗೆ ಇ-ಮೇಲ್ ರವಾನಿಸಿ, ಖಾತೆದಾರರನ್ನು
ಎಚ್ಚರಿಸಿದೆ ಮಾತ್ರವಲ್ಲ ಪೊಲೀಸರಲ್ಲೂ ದೂರು ದಾಖಲಿಸಿದೆ.ಪರಿಹಾರವೇನು? ಗ್ರಾಹಕರು ತಮಗೆ
ಬಂದ ಇ-ಮೇಲ್‌ಗಳಲ್ಲಿ ನೀಡಿದ ವಿಳಾಸಕ್ಕೆ ಕ್ಲಿಕ್ಕಿಸಿ, ಬ್ಯಾಂಕ್ ಪುಟ ತೆರೆಯದೆ,
ವಿಳಾಸವನ್ನು ಬ್ರೌಸರ್‍ ವಿಳಾಸ ಚೌಕದಲ್ಲಿ ನೇರವಾಗಿ ತುಂಬಿ, ವೆಬ್ ಪುಟ ತೆರೆಯುವುದು
ಸೂಕ್ತ.ಅಲ್ಲದೆ ವೆಬ್‌ಸೈಟಿನ ಪುಟದಲ್ಲಿ ಬೀಗಮುದ್ರೆಯೊಂದು ಗೋಚರವಾದರೆ ಅದರರ್ಥ
ವೆಬ್‌ಪುಟ ನೈಜವೆಂದಾಗಿರುವುದರಿಂದ, ಅದನ್ನು ಪುಟದ ಬಲ ಭಾಗದ ಕೆಳಬದಿಯಲ್ಲಿ ಇದೆಯೋ ಎಂದು
ಗಮನಿಸಬೇಕು.ಗುಪ್ತ ಪದಗುಚ್ಛಗಳನ್ನು ಕೇಳಿ ಬರುವ ಇ-ಮೇಲ್‌ ನಂಬಿ ಅವುಗಳನ್ನು
ನೀಡಬಾರದು.ಪದಗುಚ್ಛಗಳನ್ನು ಆಗಾಗ ಬದಲಾಯಿಸುವುದು ಶ್ರೇಯಸ್ಕರ.ಅಂತರ್ಜಾಲ ಬ್ಯಾಂಕಿಂಗ್
ಅಪಾಯಕರವೇ? ಇದರರ್ಥ ಅಂತರ್ಜಾಲ ಬ್ಯಾಂಕಿಂಗ್ ಅಪಾಯಕರ ಎಂದೇನೂ ಅಲ್ಲ.ಬ್ಯಾಂಕುಗಳು
ಗ್ರಾಹಕರ ಸಾಚಾತನವನ್ನು ಪರೀಕ್ಷಿಸಲು ವಿವಿಧ ತಂತ್ರಗಳನ್ನು ಬಳಸುತ್ತವೆ. ಬಳಕೆದಾರನ
ಬಳಕೆ ಹೆಸರು ಮತ್ತು ಗುಪ್ತಸಂಕೇತವನ್ನು ಪಡೆದಿಟ್ಟುಕೊಂಡು,ಪ್ರತೀ ಸಲವೂ ಅದನ್ನು
ಟೈಪಿಸಲು ಕೇಳಿ,ಅವರ ಸಾಚಾತನ ಪರೀಕ್ಷಿಸುವುದು ಸಾಮಾನ್ಯ ವಿಧಾನ.ಆದರೆ ಏಟಿಎಂ ಅಂತಹ ಸಾಧನ
ಬಳಸುವಾಗ ಮಾಡುವಂತೆ ಕಾರ್ಡು ಬಳಸಿ,ಗುಪ್ತಸಂಖ್ಯೆ ನೀಡುವ ಮೂಲಕವೂ ಪರಿಶೀಲಿಸಲು ಸಾಧ್ಯ.
ಇದನ್ನು ಅನ್ವಯಿಸಬೇಕಾದರೆ, ಕಂಪ್ಯೂಟರಿಗೆ ಕಾರ್ಡ್‌ನ್ನು ಓದುವ ರೀಡರ್‌ನ್ನು
ಸಂಪರ್ಕಿಸಬೇಕು.ಈ ವಿಧಾನ ತುಸು ಕಿರಿಕಿರಿ ಹುಟ್ಟಿಸುತ್ತದೆ. ಕಂಪ್ಯೂಟರಿನ ಯು.ಎಸ್.ಬಿ.
ಪೋರ್ಟಿಗೆ ತುರುಕಿಸುವ ಸಣ್ಣ ಬೀಗದ ಕೀಲಿಯನ್ನು ಹೋಲುವ ಸಾಧನವನ್ನು ನೀಡುವ ತಂತ್ರ
ಪ್ರಯೋಗಿಸುವ ಬ್ಯಾಂಕುಗಳೂ ಇವೆ. ಯು.ಎಸ್.ಬಿ. ಪೋರ್ಟು ಸಾಮಾನ್ಯವಾಗಿ ಎಲ್ಲಾ
ಕಂಪ್ಯೂಟರುಗಳಲ್ಲೂ ಲಭ್ಯವಿರುವುದರಿಂದ ಇದು ಹೆಚ್ಚೇನೂ ಅನನುಕೂಲವೆನಿಸದು. ಅಲ್ಲದೆ
ಬ್ಯಾಂಕಿಗೆ ಗ್ರಾಹಕ ಕಳುಹಿಸುವ ಗುಪ್ತಸಂಕೇತದಂತಹ ವಿವರಗಳು, ಬ್ಯಾಂಕಿನಿಂದ ಗ್ರಾಹಕನ
ಖಾತೆಯ ವಿವರಗಳು ಜಾಲದ ಮೂಲಕ ಒಂದೆಡೆಯಿಂದ ಇನ್ನೊಂದೆಡೆ ರವಾನೆಯಾಗುವಾಗ ಅವು ಸೋರಿ
ಅಪಾಯವಾಗದಂತೆ ಮಾಡಲು, ವಿವರಗಳನ್ನು ಗುಪ್ತಸಂಕೇತ ಬಳಸಿ ರವಾನಿಸುವ ತಂತ್ರವನ್ನೂ
ಬ್ಯಾಂಕುಗಳು ಬಳಸುತ್ತವೆ.ಜೈವಿಕ ಚಹರೆಗಳ ಮೂಲಕ ಸಾಚಾತನ ನಿರೂಪಿಸಿ: ಈಗ
ಜನಪ್ರಿಯವಾಗುತ್ತಿರುವ ವಿಧಾನವೆಂದರೆ, ವ್ಯಕ್ತಿ ತನ್ನ ದೇಹದ ಭಾಗವನ್ನು ಬಳಸಿ,
ತನ್ನನ್ನು ಅಧಿಕೃತನೆಂದು ಖಾತರಿ ಪಡಿಸುವುದಾಗಿದೆ. ಬೆರಳಗುರುತು, ಮುಖಚಹರೆ,ಕಣ್ಣಿನ
ಪಾಪೆ, ರೆಟಿನಾ, ಧ್ವನಿ,ಟೈಪಿಂಗ್ ವಿಧಾನದ ಮೂಲಕ ವ್ಯಕ್ತಿಯ ಸಾಚಾತನ ನಿರೂಪಿಸಲು
ಬಳಕೆಯಾಗುತ್ತದೆ.ಧ್ವನಿ,ಮುಖ ಚಹರೆ ಬದಲಾಗುವ ಸಂದರ್ಭವಿರುವುದರಿಂದ ಇದು ತ್ರಾಸ ಕೊಟ್ಟರೆ
ಅಚ್ಚರಿಯಿಲ್ಲ.
#ಅಶೋಕ್
