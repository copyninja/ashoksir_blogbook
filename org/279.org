* ಅಂತರ್ಜಾಲದ ಮೂಲಕ ರೇಶನ್ ಕಾರ್ಡ್ ಅರ್ಜಿ

 *ಅಂತರ್ಜಾಲದ ಮೂಲಕ ರೇಶನ್ ಕಾರ್ಡ್ ಅರ್ಜಿ*
ಕರ್ನಾಟಕ ಸರಕಾರವು ಪಡಿತರ ಕಾರ್ಡು ಬೇಕಾದವರು ಅಂತರ್ಜಾಲ ಮೂಲಕ ಅರ್ಜಿ ಸಲ್ಲಿಸಲು ಅವಕಾಶ
ಕೊಡುವ ಮೂಲಕ ಭ್ರಷ್ಟಾಚಾರ ನಿರ್ಮೂಲನೆಯತ್ತ ಹೆಜ್ಜೆ ಹಾಕಿದೆ.ಕಚೇರಿಗೆ ಹೋಗದೆ ಅರ್ಜಿ
ಸಲ್ಲಿಸುವ ವ್ಯವಸ್ಥೆಗಳೇ ಭ್ರಷ್ಟಾಚಾರ ನಿರ್ಮೂಲನೆಯಲ್ಲಿ ಸಹಾಯ ಮಾಡುತ್ತವೆ ಎನ್ನುವುದರ
ಜತೆಗೆ,ಕಚೇರಿಗೆ ಅಲೆದಾಟವನ್ನೂ ತಪ್ಪಿಸುತ್ತದೆ.ಅರ್ಜಿಯ ವಿಲೇವಾರಿ ಬಗ್ಗೆಯೂ
ಆನ್‌ಲೈನಿನಲ್ಲಿ ಪರೀಕ್ಷಿಸಬಹುದು ಎನ್ನುವುದು ಇನ್ನೊಂದು ಪ್ಲಸ್ ಪಾಯಿಂಟ್.ಸ್ವಂತ
ಅಂತರ್ಜಾಲ ಸಂಪರ್ಕ,ಕಂಪ್ಯೂಟರ್ ವ್ಯವಸ್ಥೆ ಹೊಂದಿದ್ದವರು ಇಂತಹ ವ್ಯವಸ್ಥೆಗಳಿಂದ ಹೆಚ್ಚು
ಲಾಭ ಪಡೆಯುತ್ತಾರೆ.ಒಂದು ವೇಳೆ ಸೈಬರ್ ಕೆಫೆಗಳನ್ನು ಬಳಸಬೇಕಾದರೂ,ಕಚೇರಿಗೆ ಹೋಗಿ ಬರಲು
ತಗಲುವ ವೆಚ್ಚವನ್ನು ಸೈಬರ್ ಕೆಫೆಗೆ ಪಾವತಿಸ ಬೇಕಾದೀತು.ಪಡಿತರ ನೀಡಿಕೆಯ ವೇಳೆ
ಅಂತಿಮವಾಗಿ ದಾಖಲೆಗಳ ಪರಿಶೀಲನೆ ನಡೆಯುವ ಕಾರಣ,ಅರ್ಜಿಯ ಜತೆಗೆ ದಾಖಲೆಗಳನ್ನು ಅಪ್ಲೋಡ್
ಮಾಡಬೇಕಾದ ಪ್ರಮೇಯವೂ ಇಲ್ಲ.ಅನಿಲ ಸಂಪರ್ಕದ ಆನ್‌ಲೈನ್ ದೃಡೀಕರಣದ ಯಶಸ್ಸಿನ
ಹಿನ್ನೆಲೆಯಲ್ಲಿ ಈ ಪ್ರಯೋಗ ನಡೆಯುತ್ತಿದೆ.
---------------------------------------
*ಐಸ್‍ಕ್ರೀಮ್ ಸ್ಯಾಂಡ್‌ವಿಚ್‌ಗಾಗಿ ಮುಗಿಬಿದ್ದವರು!*
 ಆಂಡ್ರಾಯಿಡ್ ನಾಲ್ಕು ಆವೃತ್ತಿಗೆ ಗೂಗಲ್ ಐಸ್‌ಕ್ರೀಮ್ ಸ್ಯಾಂಡ್‌ವಿಚ್ ಎಂದು
ಹೆಸರಿಸಿದೆ.ಹೀಗಾಗಿ ಈಗ ಎಲ್ಲರಿಗೂ ತಮ್ಮ ಪೋನಿನಲ್ಲಿ  ಐಸ್‌ಸ್ಕ್ರೀಮ್ ಸ್ಯಾಂಡ್‌ವಿಚ್
ಪಡೆಯುವ ತವಕ.ಹಳೆಯ ಫೋನ್ ಇದ್ದವರು ಹೊಸ ಆವೃತ್ತಿಯನ್ನು ಅಳವಡಿಸಬೇಕಾಗುತ್ತದೆ.ಹಾಗೆ
ಮಾಡುವಾಗ,ಹೊಸ ಐಸ್‌ಸ್ಕ್ರೀಮ್ ಸ್ಯಾಂಡ್‌ವಿಚ್ ಬಯಸುವ ಯಂತ್ರಾಂಶಗಳು
ಸ್ಮಾರ್ಟ್‌ಪೋನಿನಲ್ಲಿ ಹೊಂದಿದ್ದರೆ,ಅದನ್ನು ಅಳವಡಿಸಿದರೆ ಅಡ್ದಿ ಇಲ್ಲ.ಇಲ್ಲವಾದರೆ ಅದರ
ಅಳವಡಿಕೆ ಹೊಸ ತಾಪತ್ರಯಗಳನ್ನು ಹುಟ್ಟುಹಾಕಲೂ ಬಹುದು.ಒಂದು ವೇಳೆ ಸ್ಮಾರ್ಟ್‌ಫೋನು
ಸೂಕ್ತವಾಗಿದ್ದು,ಅದರಲ್ಲಿ ಐಸ್‌ಸ್ಕ್ರೀಮ್ ಸ್ಯಾಂಡ್‌ವಿಚ್ ಅಳವಡಿಸಿದರೆ, ಅದು ಹೆಚ್ಚಿನ
ದಕ್ಷತೆ,ಸುಗಮ ಕಾರ್ಯನಿರ್ವಹಣೆ ಮಾಡುವುದು ಖಾತರಿ.ಸ್ಮಾರ್ಟ್‌ಫೋನ್ ಬಳಕೆ 
ಸುಲಲಿತವಾಗುವುದರಲ್ಲಿ ಸಂಶಯವೇ ಇಲ್ಲ.ಜತೆಗೇ ಹೆಚ್ಚು ಆಂಡ್ರಾಯಿಡ್ ತಂತ್ರಾಂಶಗಳನ್ನು
ಬಳಸುವ ಅವಕಾಶ ಬೇರೆ ಸಿಗುತ್ತದೆ.
--------------------------------------
*ಗೂಗಲ್ ಸಂಗೀತ*
ಗೂಗಲ್ ಮ್ಯೂಸಿಕ್ ಸ್ಟೋರ್ ಅನ್ನು ಆರಂಬಿಸಿದೆ.ಇದರ ಮೂಲಕ ಹಾಡುಗಳು ಮತ್ತು ಸಂಗೀತ
ಆಲ್ಬಮುಗಳ ಮಾರಾಟಕ್ಕೂ ಗೂಗಲ್ ಕೈಹಾಕಿದೆ.ಬಳಕೆದಾರರು ತಾವು ಖರೀದಿಸಿದ ಸಂಗೀತವನ್ನು
ಕ್ಲೌದ್ ಸೇವೆಗಳ ಮೂಲಕ ದಾಸ್ತಾನು ಇಡಬಹುದು.ಗೂಗಲ್+ ಮೂಲಕ ತಮ್ಮ ಗೆಳೆಯರಿಗೆ
ಸಂಗೀತವನ್ನು ಆನಂದಿಸಬಹುದು.ಪ್ರತಿ ಹಾಡು ಖರೀದಿಸಿದಾಗ,ಗೆಳೆಯರು ಒದಗಿಸಿದ ಒಂದು
ಹಾಡನ್ನು ಡೌನ್‌ಲೋಡ್ ಮಾಡುವುದು ಉಚಿತವಾಗಿ ಸಾಧ್ಯವಾಗುತ್ತದೆ.ಹದಿಮೂರು ದಶಲಕ್ಷಗಳಷ್ಟು
ಹಾದುಗಳ ಸಂಗ್ರಹ ಗುಗಲ್ ಹೊಂದಿದೆ.ಈ ಮೂಲಕ ಗೂಗಲ್ ಆಪಲ್ ಕಂಪೆನಿಯ
ಸಂಗೀತ ಮಾರಾಟಕ್ಕೆ ಸ್ಪರ್ಧೆ ಒಡ್ಡುವಂತಾಗಿದೆ.ಅಮೆಜಾನ್ ಪೇಸ್‌ಬುಕ್ ಮುಂತಾದ ತಾಣಗಳ
ಜತೆಯೂ ಗೂಗಲ್ ಸ್ಪರ್ಧೆ ನೀಡುವಂತಾಗಿದೆ.
------------------------------------------
*ಇಂಟೆಲ್ :ಹೊಸ ಚಿಪ್*
ತೊಂಬತ್ತರ ದಶಕದ ಸೂಪರ್ ಕಂಪ್ಯೂಟರ್ ಪ್ರತಿ ಸೆಕೆಂಡಿಗೆ ಮೂರು ಟ್ರಿಲಿಯನ್
ಲೆಕ್ಕಾಚಾರಗಳನ್ನು ಮಾಡಲು ಶಕ್ತವಾಗಿತ್ತು.ಆ ಸೂಪರ್ ಕಂಪ್ಯೂಟರ್ ವಿಶಾಲ
ಸ್ಥಳಾವಕಾಶವನ್ನು ಬಯಸುವ ಕಂಪ್ಯೂಟರ್ ಆಗಿತ್ತು.ಈಗ ಇಂಟೆಲ್ ಕಂಪೆನಿಯು ಅಷ್ಟೇ
ಸಾಮರ್ಥ್ಯದ ಚಿಪ್ ಅನ್ನು ಕೈಯಗಲದ ಸಾಧನದಲ್ಲಿ ಹಿಡಿಯುವಂತೆ ಅಭಿವೃದ್ಧಿ
ಪಡಿಸಿದೆ.ಅಂಗೈಯಗಲದ ಸ್ಮಾರ್ಟ್‌ಫೋನ್ ಸಾಧನದಲ್ಲಿ ಪ್ರತಿ ಸೆಕೆಂಡಿಗೆ ಮೂರು ಟ್ರಿಲಿಯನ್
ಲೆಕ್ಕಾಚಾರಗಳು ನಡೆಯಬಹುದು.ಐವತ್ತಕ್ಕೂ ಹೆಚ್ಚು ಸಂಸ್ಕಾರಕಗಳು ಒಂದು ಚಿಪ್‌ನಲ್ಲಿ
ಇರುವಂತೆ ಇಂಟೆಲ್ ಅಭಿವೃದ್ಧಿ ಪಡಿಸಿದೆ.
---------------------------
*ಫೇಸ್‌ಬುಕ್ ಬಳಕೆದಾರ:ಹಣವರ್ಗಾವಣೆ ಸಾಧ್ಯ*
ಫೇಸ್‌ಬುಕ್ ಬಳಕೆದಾರರು ಪರಸ್ಪರ ಹಣಸಂದಾಯ ಮಾಡಿಕೊಳುವುದು ಇನ್ನು ಬಹು ಸುಲಭ.ಪೇಪಾಲ್ ಈ
ವ್ಯವಸ್ಥೆ ಮಾಡಿದೆ.ಸೆಂಡ್ ಮನಿ ಎನ್ನುವ ತಂತ್ರಾಂಶದ ಮೂಲಕ ಈ ಸೇವೆಯನ್ನು ಪಡೆಯಬಹುದು.ಈ
ಸೇವೆಯೂ ಉಚಿತವಾಗಿ ಲಭ್ಯವಿದೆ ಹಣ ಸಂದಾಯದಲ್ಲಿ ಕಂಪೆನಿಗಳು ಬಂದರೆ,ಶುಲ್ಕ
ನೀಡಬೇಕಾಗುತ್ತದೆ.ಹಣ ಕಳುಹಿಸುವಾಗ ಸಂದೇಶವನ್ನೂ ಕಳುಹಿಸಲು ಸಾಧ್ಯ.ಹಣ ವರ್ಗಾವಣೆ ಜತೆಗೆ
ಗ್ರೀಟಿಂಗ್ ಕಾರ್ಡುಗಳ ವಿನಿಮಯದ ಆಯ್ಕೆಯೂ ಲಭ್ಯವಿದೆ.ಪೇಪಾಲ್ ಈ ಮೂಲಕ ಜಗತ್ತಿನ ಅತಿ
ದೊಡ್ಡ ಸಮುದಾಯದ ನಡುವೆ ಹಣ ವಿನಿಮಯ ಕೆಲಸವನ್ನು ನಿಮಿಷಗಳಲ್ಲೇ ಮಾಡಲು ಅವಕಾಶ
ಒದಗಿಸಿದೆ.
------------------------------------------------
*ಕಂಬಿ ಇಲ್ಲದ ರೈಲು?*
ರೈಲು ಕಂಬಿಗಳ ಮೇಲೆ ಓಡುವುದು ತಾನೇ? ರೈಲು ಚಾಲೂ ಆಗಿ ಇನ್ನೂರು ವರ್ಷಗಳೇ
ಕಳೆದರೂ,ಕಂಬಿಯ ಮೇಲೆ ಓಡುವ ರೈಲಿನ ಚರಿತ್ರೆ ಹಿಂದಿನ ಹಾಗೇ ಮುಂದುವರಿದಿದೆ.ಅದಿನ್ನು
ಬದಲಾದರೂ ಅಚ್ಚರಿಯಿಲ್ಲ.ನೋಡಲು ವಿಮಾನದಂತೆ ಕಾಣಿಸುವ ಸಾಧನವನ್ನು ಜಪಾನಿನ ತೊಹುಕು
ವಿಶ್ವವಿದ್ಯಾಲಯದವರು ತಯಾರಿಸಿದ್ದಾರೆ.ಅದು ಭೂಮಿಯಿಂದ ಕೇವಲ ಕೆಲವೇ ಸೆಂಟಿಮೀಟರ್
ಅಂತರದಲ್ಲಿ ಓಡುತ್ತದೆ.ಹೀಗಾಗಿ,ಅದು ಓಡುವಾಗ ಭೂಮಿಯ ಮೇಲ್ಮೈ ಜತೆ ಯಾವುದೇ ಘರ್ಷಣೆ
ಇಲ್ಲದೆ,ಬಹು ಸುಲಭವಾಗಿ ಓಡುತ್ತದೆ.ಸದ್ಯ ಇದರ ಮಾದರಿ ಮಾತ್ರ ತಯಾರಾಗಿದೆ ಆದರೆ ನೆಲಕ್ಕೆ
ತಾಕದೆ ಓಡುವ ರೈಲುಗಳಿದೀಗಲೇ ಇವೆ.ಚೀನಾದ ಮಗಲೇವ್ ಟ್ರೈನುಗಳು ಇಂತಹುವು.ಅವುಗಳು ಪ್ರತಿ
ಗಂಟೆಗೆ  ಆರು ನೂರರ ಸಮೀಪದ ವೇಗದಲ್ಲಿ ಚಲಿಸಬಲ್ಲುವು.ಲ್ಯಾವಿಟೇಶನ್ ಎನ್ನುವ ತತ್ವದ
ಮೇಲವು ಕೆಲಸ ಮಾಡುತ್ತವೆ.ಚೀನಾ,ಜಪಾನ್,ಇಂಗ್ಲೆಂಡ್ ಈ ಎಲ್ಲಾ ದೇಶಗಳೂ ಅತಿ ವೇಗದ ರೈಲ್ವೇ
ಜಾಲಗಳನ್ನು ನಿರ್ಮಿಸಲು ಆಸಕ್ತಿ ಹೊಂದಿದ್ದು,ಇವಕ್ಕೆ ಸೂಕ್ತವಾದ ತಂತ್ರಜ್ಞಾನ ಯಾವುದು
ಎನ್ನುವುದೇ ಸದ್ಯ ಬಗೆ ಹರಿಯಬೇಕಾದ ಅಂಶವಾಗಿದೆ.ಚಾಲಕರಹಿತ ರೈಲ್ವೇ ವ್ಯವಸ್ಥೆಗಳೂ
ಚಾಲ್ತಿಯಲ್ಲಿವೆ ಸಿಂಗಾಪುರಿನ ಭೂಗತ ರೈಲ್ವೇಯಲ್ಲಿ ಚಾಲಕನಿಲ್ಲದೆ ರೈಲು ಓಡುತ್ತದೆ.ಆದರೂ
ಇವುಗಳಲ್ಲಿ ಅಳವಡಿಸಲಾದ ಸುರಕ್ಷಾ ವ್ಯವಸ್ಥೆಗಳು ರೈಲ್ವೇ ಪ್ರಯಾಣವನ್ನು ಸುರಕ್ಷಿತವಾಗಿ
ಮಾಡುತ್ತವೆ.
---------------------------------------------
*ಹಗುರ ವಸ್ತು*
ಕೂದಲಿಗಿಂತಲೂ ಸಾವಿರ ಪಟ್ಟು ತೆಳ್ಳಗಿನ ವಸ್ತುವಿನ ಪದರವನ್ನು ಸೃಷ್ಟಿಸಿರುವ ಸಂಶೋಧಕರು
ಈ ವಸ್ತು ಭೂಮಿಯ ಅತಿ ಹಗುರವಾದ ವಸ್ತು ಎಂದು ಘೋಷಿಸಿದ್ದಾರೆ.ಬರೇ 0.01% ಪ್ರತಿಶತ ಅಂಶ
ವಸ್ತುವಿದ್ದು,ಉಳಿದೆಡೆ ಗಾಳಿಯ ಅಂಶವಿದೆ.ಕ್ಯಾಲಿಫೋರ್ನಿಯ ಇನ್‌ಸ್ಟಿಟ್ಯೂಟ್ ಆಫ್ ಟೆಕ್
,ಕ್ಯಾಲಿಫೋರ್ನಿಯಾ ವಿಶ್ವವಿದ್ಯಾಲಯ ಎಚ್ ಆರೆಲ್ ಎನ್ನುವ ಸಂಶೋಧನಾಲಯಗಳು ಜತೆ ಸೇರಿ,ಈ
ಹಗುರ ವಸ್ತುವನ್ನು ಸ್ರುಷ್ಟಿಸಿವೆ.ಹಗುರವಾದರೂ ಇದು,ಬಹು ದೃಡವಾಗಿದೆ.ಅದನ್ನು ಅರ್ಧಾಂಶ
ಬಗ್ಗಿಸಿದರು ಅದು ತನ್ನ ಮೊದಲ ಸ್ಥಿತಿಗೆ ಮರಳುವಷ್ಟು ಸಾಮರ್ಥ್ಯವನ್ನು ಪಡೆದಿದೆ.ಇದನ್ನು
ಹೇಗೆ ಬಳಸಬಹುದೆಂಬ ಬಗ್ಗೆ ಯಾವ ಮಾಹಿತಿಯೂ ಲಭ್ಯವಿಲ್ಲ.
--------------------------------------------
*ವಿಕಿಪೀಡಿಯಾ ಮತ್ತು ಭಾರತ*
ಭಾರತದಂತದಲ್ಲಿರುವ ಜನಸಂಖ್ಯೆಯೇ ವಿಕಿಪೀಡಿಯಾದಂತಹ ವಿಶ್ವಕೋಶವು ಬೆಳೆಯಲು ಹೆಚ್ಚು
ನೆರವಾದೀತು ಎನ್ನುವುದು ವಿಕಿಪೀಡಿಯಾ ಸಹಸಂಸ್ಥಾಪಕ ಜಿಮ್ಮಿವೇಲ್ಸ್ ಅವರ
ಲೆಕ್ಕಾಚಾರ.ಆದರೆ ಸದ್ಯಕ್ಕಂತೂ ಹಾಗಾಗುತ್ತಿಲ್ಲ.ಹಿಂದಿಯಂತಹ ಭಾಷೆಯನ್ನು ಬಳಸುವವರ
ಸಂಖ್ಯೆಗೆ ಹೋಲಿಸಿದರೆ,ಹಿಂದಿ ವಿಕಿಪೀಡಿಯಾದಲ್ಲಿರುವ ಅರುವತ್ತು ಸಾವಿರ ಬರಹಗಳ ಸಂಖ್ಯೆ
ಸಣ್ಣದೇ.ಯಾವುದೇ ಪದಗುಚ್ಛದ ಶೋಧ ನಡೆಸಿದರೂ ವಿಕಿಪೀಡಿಯಾದ ಕೊಂಡಿಯೇ ಮೊದಲಾಗಿ ಬರುವಷ್ಟು
ವಿಕಿಪೀಡಿಯಾ ಜನಪ್ರಿಯ.ಈ ಜನಪ್ರಿಯತೆಯೇ ಇದಕ್ಕೆ ಮುಳುವಾಗಿದೆ.ವಿಕಿಪೀಡಿಯಾದ ಮಾಹಿತಿಗಳು
ನಿಖರ ಎಂದು ಜನ ನಂಬುವರೆಂದು,ಅದಕ್ಕೆ ಸುಳ್ಳು ಸುಳ್ಳೇ ಮಾಹಿತಿಯನ್ನು ಸೇರಿಸುವವರೂ
ಇದ್ದಾರೆ.ಅಂತಹ ಮಾಹಿತಿಗಳು ಸೇರ್ಪಡೆಯಾಗದಂತೆ ಎಚ್ಚರ ವಹಿಸುವ ವ್ಯವಸ್ಥೆಗಳೂ
ವಿಕಿಪೀಡಿಯಾದಲ್ಲಿ ಇವೆ.ಸದ್ಯ ಭಾರತದಲ್ಲಿ ವಿಕಿಪೀಡಿಯಾದ ಬಗ್ಗೆ ಸಮಾವೇಶ
ನಡೆಯುತ್ತಿದೆ.ಅದರಲ್ಲಿ ಭಾಗವಹಿಸಲು ಜಿಮ್ಮಿವೇಲ್ಸ್ ಭಾರತದಲ್ಲಿದ್ದಾರೆ.ಮುಂಬೈಯಲ್ಲಿ
ನಡೆಯುತ್ತಿರುವ ಸಮಾವೇಶದಲ್ಲಿ ಅರುನೂರು ಜನ ಭಾಗವಹಿಸುತ್ತಿದ್ದಾರೆ.
*
ಅಶೋಕ್‌ಕುಮಾರ್ ಎ*

[[http://epaper.udayavani.com/PDFDisplay.aspx?Er=1&Edn=MANIPAL&Id=138221][UDAYAVANI]]

