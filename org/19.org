* 07.07.07

ಜಗತ್ತಿನ ಏಳು ಮಹಾ ಅದ್ಭುತಗಳ ಪಟ್ಟಿಯಲ್ಲಿ ತಾಜ್‌ಮಹಲ್ ಹೆಸರು ಮುಂದಿನ ವರ್ಷದ ಬಳಿಕವೂ
ಉಳಿಯುತ್ತದೆಯೇ? ವಿಶ್ವದ ಹೊಸ ಮಹಾ ಅದ್ಭುತಗಳನ್ನು ಪಟ್ಟಿ ಮಾಡಲು ಈಗ ಅಂತರ್ಜಾಲ ಮೂಲಕ
ಅಭಿಪ್ರಾಯ ಸಂಗ್ರಹ ನಡೆಯುತ್ತಿದೆ.77 ಅದ್ಭುತಗಳ ಪಟ್ಟಿಯ ಮೇಲೆ ಅಭಿಮತ ಸಂಗ್ರಹ ನಡೆದು,
ಅಂತಿಮ ಹಂತದ ಅಭಿಮತ ಸಂಗ್ರಹಕ್ಕೆ ಇಪ್ಪತ್ತೊಂದು ಅದ್ಭುತಗಳನ್ನು
ಉಳಿಸಿಕೊಳ್ಳಲಾಗಿದೆ.ತಾಜ್‌ಮಹಲ್ ಸದ್ಯ ಇಪ್ಪತ್ತನೇ ಸ್ಥಾನಕ್ಕೆ ಹಿಂದೆ
ಬಿದ್ದಿದೆ.ಮಿಲಿಯಗಟ್ಟಲೆ ಜನರೀಗಾಗಲೇ ತಮ್ಮ ಆಯ್ಕೆ ತಿಳಿಸಿದ್ದಾರೆ. ಅಂತರ್ಜಾಲ ಮೂಲಕವೇ
ಪ್ರಧಾನವಾಗಿ ಅಭಿಪ್ರಾಯ ಸಂಗ್ರಹಿಸಲಾಗುತ್ತಿದೆಯಾದರೂ, ದೂರವಾಣೆ ಮತ್ತು ಎಸ್‌ಎಂಎಸ್
ಮೂಲಕವೂ ಅಭಿಪ್ರಾಯ ರವಾನಿಸುವ ಅನುಕೂಲ ಒದಗಿಸಲಾಗಿದೆ.http://www.new7wonders.com
ಅಂತರ್ಜಾಲ ಜಾಲತಾಣವನ್ನು ಸಂದರ್ಶಿಸಿ ಅಭಿಮತ ವ್ಯಕ್ತ ಪಡಿಸಬಹುದು. ಮೊದಲಿಗೆ ಇ-ಮೇಲ್
ವಿಳಾಸ ನೀಡಿ ನೋಂದಾಯಿಸಿಕೊಳ್ಳಬೇಕಿದೆ.ಅಂತಿಮವಾಗಿ ಹೊಸ ಅದ್ಭುತಗಳ ಪಟ್ಟಿಯನ್ನು
ಲಿಸ್ಬನ್‌ನಲ್ಲಿ ನಡೆಯುವ ಕಾರ್ಯಕ್ರಮದಲ್ಲಿ 07.07.07ರಂದು ಪ್ರಕಟಿಸಲಾಗುವುದು.
ತಾಜ್‌ಮಹಲ್ ಈ ಪಟ್ಟಿಯಲ್ಲಿ ಉಳಿಯುವಂತಾಗಲು ಪ್ರತಿಯೋರ್ವರೂ ಅದಕ್ಕೆ ಮತ ಚಲಾಯಿಸಬೇಕಿದೆ.
ಇಂಟರ್ನೆಟ್:ಪಂಚಮ ಮಹಾ ಅದ್ಭುತ!
ವಿಶ್ವದ ಐದನೆಯ ಮಹಾ ಅದ್ಭುತವಾಗಿ ಅಂತರ್ಜಾಲವನ್ನು ಅಮೆರಿಕಾದ "ಗುಡ್ ಮಾರ್ನಿಂಗ್
ಅಮೆರಿಕಾ" ಮತ್ತು ತಜ್ಞರು ಆಯ್ದಿದ್ದಾರೆ. ದಿನವೊಂದಕ್ಕೆ ಒಂದು ಬಿಲಿಯನ್ ಜನರಿಗಿಂತಲೂ
ಹೆಚ್ಚು ಜನರು ಅಂತರ್ಜಾಲದಲ್ಲಿ ಜಾಲಾಡಿ, ಮಾಹಿತಿಯ ಕಡಲಲ್ಲಿ ತೇಲಾಡುತ್ತಾರೆ.
ಮಿಥ್ಯಾಪ್ರಪಂಚವಾಗಿ ಅಂತರ್ಜಾಲ ನೈಜ ಪ್ರಪಂಚದ ಸಮಾಂತರ ಜೀವನಾನುಭವ ನೀಡುತ್ತದೆ.
ವೈದ್ಯರಿಗೆ ಗೂಗಲ್ ಸಹಾಯ?
ರೋಗಿಗಳ ಕಾಯಿಲೆ ಪತ್ತೆಗೆ ಗೂಗಲ್‌ ಜಾಲತಾಣದ ಶೋಧ ಕಾರ್ಯ
ಸಹಾಯಕವಾಗಬಹುದೇ?ಆಸ್ಟ್ರೇಲಿಯಾದ ಒಂದು ಅಧ್ಯಯನದ ಪ್ರಕಾರ ಹೌದು. ಇಪ್ಪತ್ತಾರು ರೋಗಗಳ
ಲಕ್ಷಣಗಳನ್ನು ಗೂಗಲ್‌ನ ಮೂಲಕ ಶೋಧಿಸಿದಾಗ, ಬಂದ ಶೋಧ ಫಲಿತಾಂಶವು ರೋಗಕ್ಕೆ ಒದಗಿಸಿದ
ರೋಗನಿದಾನವು ಹದಿನೈದು ಕೇಸುಗಳಲ್ಲಿ ತಜ್ಞರು ಮಾಡಿದ ರೋಗ ನಿದಾನಕ್ಕೆ
ಸಮನಾಗಿತ್ತಂತೆ.ಅಂತರ್ಜಾಲದಲ್ಲಿ ಅಗಾಧ ವೈದ್ಯಕೀಯ ಮಾಹಿತಿ ಇದೆ.ಸರಿಯಾದ ಶೋಧ
ಪದಗುಚ್ಛಗಳನ್ನು ಆಯ್ದು ಶೋಧ ಕಾರ್ಯ ನಡೆಸಿದರೆ, ನಮಗೆ ಬೇಕಾದ ಮಾಹಿತಿ ಸಿಗುವ ಸಾಧ್ಯತೆ
ಹೆಚ್ಚಿದ್ದರೂ, ಪದಗುಚ್ಛವನ್ನು ಸರಿಯಾಗಿ ಆರಿಸಲು ತಜ್ಞ ವೈದ್ಯರಿಗೆ ಮಾತ್ರಾ
ಸಾಧ್ಯ.ವೈದ್ಯರಿಗೆ ಗೂಗಲ್ ಸಹಾಯ ನೆರವೀಯಬಹುದಾದರೂ, ಅಂತಿಮ ನಿರ್ಧಾರ ಕೈಗೊಳ್ಳಲೂ
ವೈದ್ಯರಷ್ಟೇ ಸಮರ್ಥರು.
ನಿಸ್ತಂತು ಮೂಲಕ ವಿದ್ಯುಚ್ಛಕ್ತಿ!
ನಿಮ್ಮ ಸೆಲ್‌ಫೋನ್ ಅಥವಾ ಲ್ಯಾಪ್‌ಟಾಪ್‌ನ್ನು ವಿದ್ಯುತ್ ಜೋಡಣೆಗೆ ಸಂಪರ್ಕಿಸದೇ ಅವನ್ನು
ಚಾರ್ಜ್ ಮಾಡಲು ಸಾಧ್ಯವಾಗಿದ್ದರೆ!ಅಮೆರಿಕಾದ ವಿಶ್ವವಿದ್ಯಾಲಯದಲ್ಲಿ ನಡೆದಿರುವ
ಸಂಶೋಧನೆಯ ಪ್ರಕಾರ ಇದು ಸಾಧ್ಯವಾಗಲಿದೆ.ವಿದ್ಯುಚ್ಚಕ್ತಿಯನ್ನು ಟಿವಿ ಆಂಟೆನಾದಂತಹ
ಆಂಟೆನಾ ಮೂಲಕ ಪಸರಿಸಿದರೆ, ಅವುಗಳ ವಿಕಿರಣವು ಒಂದು ರೇಖೆಯಲ್ಲಿ ಚಲಿಸದೆ, ಅವು
ಪಸರಿಸುತ್ತವಾದ್ದರಿಂದ, ವಿದ್ಯಚ್ಚಕ್ತಿಯನ್ನು ಬ್ಯಾಟರಿಗೆ ಚಾರ್ಜ್ ಮಾಡಲು ಸಾಧ್ಯವಾಗದು.
ಆದರೆ ತಾಮ್ರದ ಸುರುಳಿಯನ್ನು ಉಪಯೋಗಿಸಿ ತಯಾರಿಸಿದ ವಿಶೇಷ ಆಂಟೆನಾವು ವಿದ್ಯುಚ್ಛಕ್ತಿಯ
ಅನುರಣನ ಉಂಟು ಮಾಡುತ್ತದೆ. ಇನ್ನೊಂದು ಆಂಟೆನಾವನ್ನು ಈ ಅನುರಣನಕ್ಕೆ ಹಿಡಿದಾಗ,ಅದಕ್ಕೆ
ವಿದ್ಯುಚ್ಛಕ್ತಿ ವರ್ಗಾವಣೆಯಾಗುತ್ತದೆ.ಈ ನವೀನ ವಿಧಾನವಿನ್ನೂ ಸಿದ್ಧಾಂತ ಹಂತದಲ್ಲೇ
ಇದೆ. ಸಿದ್ದಾಂತವನ್ನು ಆಧಾರಿಸಿದ ಸಾಧನವಿನ್ನೂ ತಯಾರಾಗಬೇಕಷ್ಟೇ. ಈಗಾಗಲೇ ಲಭ್ಯವಿರುವ
ತಂತ್ರಜ್ಞಾನವೊಂದರಲ್ಲಿ,ಇಂಗ್ಲೆಂಡಿನ ಕಂಪೆನಿಯೊಂದು ವಿಶೇಷ ಪ್ಯಾಡ್‌ನ್ನು ತಯಾರಿಸಿದೆ.
ಇದನ್ನು ವಿದ್ಯುಚ್ಚಕ್ತಿ ಜೋಡಣೆಗೆ ಸಂಪರ್ಕಿಸಿ,ಸಾಧನಗಳನ್ನು ಚಾರ್ಜ್ ಮಾಡಲು ಬರುತ್ತದೆ.
ಇದು ವಿದ್ಯುತ್‌ ಪರಿವರ್ತಕದ ಸಿದ್ಧಾಂತದ ಪ್ರಕಾರ ಕೆಲಸ ಮಾಡುತ್ತದೆ.
ಹೊಕ್ಕುಳಬಳ್ಳಿಯ ಹೊಸ ಕತೆ
 ನವಜಾತ ಶಿಶುವಿನಿಂದ ತೆಗೆದ ಹೊಕ್ಕಳಬಳ್ಳಿಯ ರಕ್ತವು ಸ್ಟೆಮ್ ಜೀವಕೋಶ ಸಂಶೋಧನೆಯಲ್ಲಿ
ಉಪಯೋಗವಿದೆಯಂತೆ. ಹಾಗಾಗಿ ಇದಕ್ಕೆ ಭಾರೀ ಬೇಡಿಕೆ ಬರುವ ಸೂಚನೆಯಿದೆ. ಇದೀಗ ಭಾರತದ
ಕಂಪೆನಿಯೊಂದು ಈ ರಕ್ತದ ಬ್ಯಾಂಕ್ ತೆರೆಯುವ ಸನ್ನಾಹದಲ್ಲಿದೆ.ವರ್ಷಕ್ಕೆ ನಾಲ್ಕೈದು ಕೋಟಿ
ಮಕ್ಕಳು ಜನಿಸುವ ನಮ್ಮ ದೇಶವು ಈ ರಕ್ತದ ಪೂರೈಕೆಯನ್ನು ಭಾರೀ ಪ್ರಮಾಣದಲ್ಲಿ ಮಾಡಿ
ವಿದೇಶಗಳಲ್ಲಿ ಇದಕ್ಕಿರುವ ಬೇಡಿಕೆಯನ್ನು ಪೂರೈಸಲು ಸಾಧ್ಯ ಎನ್ನುವುದು ಕಂಪೆನಿಯ
ಲೆಕ್ಕಾಚಾರ. ಹೆಣ್ಣು ಮಕ್ಕಳ ಭ್ರೂಣದ ಹತ್ಯೆ ಸಾಮಾನ್ಯವಾಗಿರುವಾಗ ಇಂತಹ ರಫ್ತು ಆಧಾರಿತ
ರಕ್ತದ ಬ್ಯಾಂಕು,ಇನ್ನಷ್ಟು ಭ್ರೂಣ ಹತ್ಯೆಗೆ ಕಾರಣವಾಗಬಹುದು ಎನ್ನುವ ಭಯವೂ ಇದೆ. ಜತೆಗೆ
ಇಂತಹ ಬ್ಯಾಂಕ್‌ಗಳ ಬಗ್ಗೆ ನಮ್ಮ ಕಾನೂನು ಏನನ್ನೂ ಹೇಳದೆ ಮೌನವಾಗಿರುವುದು ಇನ್ನೊಂದು
ಅನಿಶ್ಚಿತತೆಯನ್ನು ಹುಟ್ಟುಹಾಕಿದೆ.ಲೈಫ್‌ಸೆಲ್ ಎಂಬ ಈ ಕಂಪೆನಿ, ಇದೀಗಲೇ ಖಾಸಗಿ ಹೊಕ್ಕಳ
ಬಳ್ಳಿ ರಕ್ತ ಬ್ಯಾಂಕ್ ಆರಂಭಿಸಿದೆ.ಭವಿಷ್ಯದಲ್ಲಿ ತಮ್ಮ ಚಿಕಿತ್ಸೆಗಾಗಿ ಈ ರಕ್ತ
ಬೇಕಾದರೆ ಇರಲಿ ಎಂದು ಕಾದಿರಿಸುವ ಸಲುವಾಗಿ ಜನರು ಇವರ ಸೇವೆ ಪಡೆಯಬಹುದು.ಇದೀಗಲೇ
ನಾಲ್ಕು ಸಾವಿರ ಜನರು ಬ್ಯಾಂಕಿನ ಸೇವೆ ಪಡೆಯುತ್ತಿದ್ದಾರೆ.*ಅಶೋಕ್‌ಕುಮಾರ್‍ ಎ
