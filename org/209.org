* ಅಂಚೆಯಣ್ಣನಿಗೆ ಸೋಲೆಕ್ಷಾ

*ಅಂಚೆಯಣ್ಣನಿಗೆ ಸೋಲೆಕ್ಷಾ*
 ಸೌರಶಕ್ತಿಚಾಲಿತ ಮತ್ತು ಪೆಡಲ್ ಹೀಗೆ ಎರಡೂ ವಿಧದ ಬಳಕೆಯನ್ನು
ಸಾಧ್ಯವಾಗಿಸಿರುವ,ಸೋಲೆಕ್ಷಾ ಎಂಬ ವಾಹನವನ್ನು ಇಂಡಿಯಾಪೋಸ್ಟ್ ಪರೀಕ್ಷಾರ್ಥ ಬಳಕೆಗೆ
ಆರಂಭಿಸಿದೆ.ಮೊದಲಿಗೆ ರಾಜಾಸ್ತಾನದಲ್ಲಿ ಬಳಸಿ,ಮುಂದೆ ಇತರೆಡೆಯೂ ಬಳಸುವ ಬಗ್ಗೆ
ನಿರ್ಧರಿಸಲಾಗುವುದಂತೆ.ಪಾರ್ಸೆಲ್,ಕಾಗದಪತ್ರಗಳನ್ನು ಹೇರಿಕೊಂಡು ಹೋಗಲು
ಅನುಕೂಲಕರವಾಗುವಂತೆ ಇದನ್ನು ವಿನ್ಯಾಸಗೊಳಿಸಲಾಗಿದೆ.ಸೌರಶಕ್ತಿಯನ್ನು ಬಳಸುವುದರಿಂದ
ವಾಹನ ಪರಿಸರ ಮಾಲಿನ್ಯ ಉಂಟು ಮಾಡದು.ಪೆಡಲ್ ಮಾಡುವಾಗ,ಯಾಂತ್ರಿಕ ಶಕ್ತಿಯೂ
ಜತೆಗೂಡುವುದರಿಂದ,ಕಡಿಮೆ ಪ್ರಯತ್ನ ಸಾಕಾಗುತ್ತದೆ.ಕೈನೆಟಿಕ್ ಮೋಟಾರ್ಸ್ ಮತ್ತು
ಕೇಂದ್ರೀಯ ಯಾಂತ್ರಿಕ ಇಂಜಿನಿಯರಿಂಗ್ ಸಂಶೋಧನಾ ಸಂಸ್ಥೆಗಳು ಜತೆ ಸೇರಿ ಸೋಲೆಕ್ಷಾವನ್ನು
ವಿನ್ಯಾಸಗೊಳಿಸಿವೆ.
 ---------------------------------
 *ಸ್ಮಾರ್ಟ್‌ಪೋನಿನಲ್ಲಿ ಪ್ರೊಜೆಕ್ಟರ್*

[[http://1.bp.blogspot.com/_PU7BmR35lao/TDqdwUO5FhI/AAAAAAAABVI/tYe-CNvmeoE/s1600/projector.jpg][[[http://1.bp.blogspot.com/_PU7BmR35lao/TDqdwUO5FhI/AAAAAAAABVI/tYe-CNvmeoE/s1600/projector.jpg]]]]

ಗ್ಯಾಲಕ್ಸಿ ಬೀಮ್ ಎನ್ನುವುದು ಸ್ಯಾಮ್‌ಸಂಗ್ ಕಂಪೆನಿಯ ಹೊಸ ಸ್ಮಾರ್ಟ್‌ಫೋನ್.ಇದರ
ವಿಶೇಷತೆಯೇನೆಂದರೆ,ಫೋನ್ ಜತೆಗೇ ಪ್ರಾಜೆಕ್ಟರ್ ಇದೆ.ಹಾಗಾಗಿ,ಮಾರ್ಕೆಟಿಂಗ್
ಕ್ಷೇತ್ರದವರಿಗೆ,ತಮ್ಮ ಗ್ರಾಹಕರಿಗೆ ಉತ್ಪನ್ನಗಳ ವಿವರಗಳನ್ನು ದೊಡ್ಡ ತೆರೆಯ ಮೇಲೆ
ಪ್ರದರ್ಶಿಸಲು ಸಾಧ್ಯವಾಗುತ್ತದೆ.ಪ್ರಾಜೆಕ್ಟರಿನ ಪ್ರಖರತೆ ಎಷ್ಟೆಂದರೆ,ಅದನ್ನು ಐವತ್ತು
ಇಂಚು ತೆರೆಯ ಮೇಲೂ ವೀಕ್ಷಿಸಬಹುದು.ಐದಿಂಚು ತೆರೆಯಿದ್ದರೂ ಸಾಕಾಗುತ್ತದೆ.ಉಳಿದಂತೆ
ಸ್ಮಾರ್ಟ್‌ಫೋನ್‌ಗಳಲ್ಲಿರುವ ಎಲ್ಲಾ ಸೌಲಭ್ಯಗಳೂ ಇವೆ.
 --------------------------------------------------
 *ಇನ್ಸಾಟ್-4Bಗೆ ನಿಶ್ಶಕ್ತಿ*
 ಇನ್ಸಾಟ್-4B ಸಂಪರ್ಕ ಉಪಗ್ರಹವು ವಿದ್ಯುತ್ ಪೂರೈಕೆಯ ಸಮಸ್ಯೆಯಿಂದ ಬಾಧಿತವಾಗಿದೆ.ಇದರ
ಟ್ರಾನ್ಸ್‌ಪಾಂಡರ್ ಮೂಲಕ ಡೈರೆಕ್ಟ್ ಟು ಹೋಂ(ಡಿ ಟಿ ಎಚ್) ಸೇವೆ ನೀಡುತ್ತಿದ್ದ ಸನ್
ಡೈರೆಕ್ಟ್,ದೂರದರ್ಶನವೂ ಸೇರಿದಂತೆ,ಸುಮಾರು ಐವತ್ತು ಚಾನೆಲುಗಳು ಇದರಿಂದ
ತೊಂದರೆಗೀಡಾಗಿವೆ.ಉಪಗ್ರಹದ ಸಾಮರ್ಥ್ಯದ ಅರ್ಧದಷ್ಟನ್ನು ಇದೀಗ ಬಳಸಲು
ಸಾಧ್ಯವಾಗುತ್ತಿದೆ.ಸಮಸ್ಯೆ ಸರಿಪಡಿಸಲಾಗದಿದ್ದರೆ,ಇತರ ಉಪಗ್ರಹಗಳ
ಟ್ರಾನ್ಸ್‌ಪಾಂಡರುಗಳಿಗೆ ಪ್ರಸಾರವನ್ನು ವರ್ಗಾಯಿಸುವುದು ಅನಿವಾರ್ಯ.
 ಇನ್ನೊಂದೆಡೆ,ಇಸ್ರೋವು ಕಾರ್ಟೋಸ್ಯಾಟ್ ಉಪಗ್ರಹವನ್ನು ಬಾಹ್ಯಾಕಾಶಕ್ಕೇರಿಸಲು
ಸಿದ್ಧತೆಗಳನ್ನು ಮಾಡುತ್ತಿದೆ.ಪಿಎಸ್‌ಎಲ್‌ವಿ ಸರಣಿಯ ರಾಕೆಟ್ ಮೂಲಕ ಉಪಗ್ರಹವನ್ನು
ಉಡಾವಣೆಗೊಳಿಸಲಾಗುವುದು.ನಕ್ಷೆಗಳನ್ನು ತಯಾರಿಸಲು ಹೆಚ್ಚು ಸ್ಪಷ್ಟತೆಯ ಚಿತ್ರಗಳನ್ನು
ಸೆರೆ ಹಿಡಿಯಲು ಉಪಗ್ರಹ ನೆರವಾಗುತ್ತದೆ.
 ------------------------------------------------
 *ಲೋಕಾಯುಕ್ತರ ಅಂತರ್ಜಾಲತಾಣ*
 http://lokayukta.kar.nic.in ಅಂತರ್ಜಾಲ ವಿಳಾಸದಲ್ಲಿ ಕರ್ನಾಟಕ ಲೋಕಾಯುಕ್ತರ
ತಾಣವಿದೆ.ವಿವಿಧ ದೂರುಗಳನ್ನು ಸಲ್ಲಿಸಲು ಉಪಯೋಗಿಸಬೇಕಿರುವ ಅರ್ಜಿಯ
ನಮೂನೆಗಳು,ಲೋಕಾಯುಕ್ತರೂ ಸೇರಿದಂತೆ ಅವರ ಸಿಬಂದಿಗಳ ಆದಾಯವಿವರಗಳು
ಇಲ್ಲಿವೆ.ಸದ್ಯಕ್ಕಂತೂ ಆನ್‌ಲೈನ್ ದೂರು ದಾಖಲಿಸಲು ಸೌಕರ್ಯವಿಲ್ಲ.ತಾಣವನ್ನು ದಿನವಹಿ
ನವೀಕರಿಸಲಾಗುತ್ತದೆ ಎಂದಿದ್ದರೂ,ವರ್ಷಗಟ್ಟಲೆ ಹಳೆಯ ಮಾಹಿತಿಯನ್ನು ಹೊಂದಿರುವ ಸರಕಾರಿ
ತಾಣಗಳೇ ಹೆಚ್ಚು.ಆದರೆ ಉಪಲೋಕಾಯುಕ್ತರ ಆಸ್ತಿವಿವರಗಳ ಮೇಲೆ ಕ್ಲಿಕ್ಕಿಸಿದಾಗ,ಯಾವುದೇ
ವಿವರಗಳೂ ಕಾಣದು-ಅವರ ಹುದ್ದೆ ಕಳೆದ ಆರು ತಿಂಗಳಿಂದ ಖಾಲಿಯಿದೆಯಲ್ಲಾ!
 --------------------------------------------------------
 *ಎಚ್ ಟಿ ಸಿಯದ್ದೀಗಲೇ 4ಜಿ ಮೊಬೈಲ್*

[[http://1.bp.blogspot.com/_PU7BmR35lao/TDqfaqNoawI/AAAAAAAABVM/FBAvtd4I_nA/s1600/htc.jpg][[[http://1.bp.blogspot.com/_PU7BmR35lao/TDqfaqNoawI/AAAAAAAABVM/FBAvtd4I_nA/s320/htc.jpg]]]]

 ನಮ್ಮಲ್ಲಿ ತ್ರೀಜಿ ಮೊಬೈಲ್ ಸ್ವಾಗತಿಸಲು ತೊಡಗಿದ್ದೇವೆ.ಬಿಎಸೆನೆಲ್ ತ್ರೀಜಿ
ಸೇವೆಗಳನ್ನೀಗಳೇ ಆರಂಭಿಸಿದೆಯಾದರೂ,ಖಾಸಗಿ ಕಂಪೆನಿಗಳ ಸೇವೆ ಲಭ್ಯವಾಗಲು ಸೆಪ್ಟೆಂಬರ್
ವರೆಗೆ ಕಾಯಬೇಕಾದೀತು.ಈ ನಡುವೆ ತೈವಾನಿ ಕಂಪೆನಿ ಎಚ್ ಟಿ ಸಿ,ಇವೋ ಎನ್ನುವ
ಸ್ಮಾರ್ಟ್‌ಪೋನನ್ನು ಬಿಡುಗಡೆ ಮಾಡುವುದರಲ್ಲಿದೆ.ಇದರಲ್ಲಿ ಧ್ವನಿಯಿಂದಲೇ ಫೋನ್ ಬಳಸುವ
ಸವಲತ್ತು ಒದಗಿಸಲಾಗಿದೆ.ಸ್ಪರ್ಶಸಂವೇದಿ ತೆರೆಗಿಂತಲೂ ಇದು ಹೆಚ್ಚು
ಅನುಕೂಲಕರವಾಗಬಹುದು.ಜಗತ್ತಿನ ಮೊಬೈಲ್ ತಯಾರಿಕಾ ಕಂಪೆನಿಗಳ ಪೈಕಿ ಎಚ್‌ಟಿ‌ಸಿಯದ್ದು
ನಾಲ್ಕನೇ ಸ್ಥಾನ.ಕಳೆದ ವರ್ಷವೊಂದರಲ್ಲೇ ಅದು ದಾಖಲೆ ಪ್ರಮಾಣದ ಮೊಬೈಲ್‌ಗಳನ್ನು ಮಾರಾಟ
ಮಾಡಿದೆ.ಇದಕ್ಕೆ ಕಾರಣ ಅದು ಗೂಗಲ್ ಆಂಡ್ರಾಯಿಡ್ ಮೊಬೈಲ್ ಕಾರ್ಯನಿರ್ವಹಣಾ ತಂತ್ರಾಂಶದ
ಬೆನ್ನು ಹಿಡಿದಿರುವುದು.
 ---------------------------------------------------------
 *ಅಷ್ಟಪದಿಯ ಅಷ್ಟಮಂಗಳ ಪ್ರಶ್ನೆ*
 ಕಳೆದ ಒಂದು ತಿಂಗಳಿನಿಂದ ಭೂಮಿ ಸೂರ್ಯನಿಗೆ ಪ್ರದಕ್ಷಿಣೆ ಬರುವುದನ್ನು
ನಿಲ್ಲಿಸಿ,ಪುಟ್‌ಬಾಲ್ ಸುತ್ತ ಪ್ರದಕ್ಷಿಣೆ ಬಂದಂತ್ತಿತ್ತು.ವಿಶ್ವಕಪ್ ಯಾರ ಮಡಿಲಿಗೆ
ಎನ್ನುವಷ್ಟೇ ಅಷ್ಟಪದಿ ಪೌಲ್ ಭವಿಷ್ಯ ಸರಿಯಾಯಿತೇ ಎನ್ನುವುದನ್ನೂ
ಕಾಯುವವರಿದ್ದಾರೆ.ಇದನ್ನು ಓದುವ ಹೊತ್ತಿಗೆ,ಎಲ್ಲವೂ ಸ್ಪಷ್ಟವಾಗಿರುತ್ತದೆ.ಒಂದು ಕಡೆ
ಹೈಟೆಕ್ ಬಳಸುವ ಜನರು,ಇನ್ನೊಂದೆಡೆ ಅಷ್ಟಪದಿಯಂತಹ ಜೀವಿಯು ಆರಿಸಿದ ಆಹಾರದ ಪೆಟ್ಟಿಗೆಯ
ಆಧಾರದಲ್ಲಿ ವಿಜಯಿಯ ಭವಿಷ್ಯ ನುಡಿಯುತ್ತದೆ ಎಂಬುದನ್ನು ನಂಬುತ್ತಾರೆ! ಕಂಪ್ಯೂಟರ್ ಮೂಲಕ
ನಿಮ್ಮ ಜಾತಕ ಎಂದು ನಮ್ಮ ಜ್ಯೋತಿಷ್ಯಿಗಳು,ತಮ್ಮ ಹೈಟೆಕ್ ಪ್ರೀತಿ
ಪ್ರದರ್ಶಿಸುತ್ತಿದ್ದರೆ,ಅಷ್ಟಪದಿಯನ್ನಾಧರಿಸಿದ ಭವಿಷ್ಯ ಜನರ ಗಮನ ಸೆಳೆದಿದೆ.ಇನ್ನು
ಗಿಣಿರಾಮರು,ಗಿಳಿಗಳಿಗೆ ವಿದಾಯ ಹೇಳಿ,ಅಷ್ಟಪದಿಗಳನ್ನು ಸಾಕಿಕೊಳ್ಳಲು ಶುರುಮಾಡಬಹುದೇ?
 --------------------------------------------------
 *ಅತ್ಯುಚ್ಚ ಗುಣಮಟ್ಟದ ವಿಡಿಯೊಗಳಿಗೆ ಯುಟ್ಯೂಬ್‌ನಲ್ಲಿ ಅವಕಾಶ*
 ಯುಟ್ಯೂಬ್ ವಿಡಿಯೋಗಳನ್ನು ಆನ್‌ಲೈನಿನಲ್ಲಿ ಒದಗಿಸುವ ಜನಪ್ರಿಯ ತಾಣ.ಅತ್ಯಂತ
ಸ್ಪಷ್ಟವಾಗಿರುವ ವಿಡಿಯೋಗಳನ್ನೂ ಇಲ್ಲಿ ಅಪ್ಲೋಡ್ ಮಾಡುವ ಸವಲತ್ತನ್ನು ಕಲ್ಪಿಸಲಾಗಿದೆ.ಈ
4K ಸ್ಪಷ್ಟತೆ ಎಂದರೆ,ಆ ವಿಡಿಯೋಗಳನ್ನು ಇಪ್ಪತ್ತೈದಡಿ ತೆರೆಯ ಮೇಲೂ
ಪ್ರದರ್ಶಿಸಬಹುದು.ಆದರೆ ಇಷ್ಟು ಸ್ಪಷ್ಟತೆಯ ವಿಡಿಯೋ ಹಿಡಿಯಲು ಬಳಸಬೇಕಾದ ಕ್ಯಾಮರಾಗಳು
ಪ್ರಿಜ್ ಗಾತ್ರದ್ದಾಗಿರಬೇಕು.ಹಾಗೆಯೇ ಯುಟ್ಯೂಬಿನಿಂದ ಇಂತಹ ವಿಡಿಯೋಗಳನ್ನು ಡೌನ್‌ಲೋಡ್
ಮಾಡಿನೋಡಲು ಭಾರೀವೇಗದ ಬ್ರಾಡ್‌ಬ್ಯಾಂಡ್ ಸಂಪರ್ಕವೇ ಬೇಕು.
 ----------------------------------------------------------
 *ಅನವರತ-ಹನಿಹನಿ*

[[http://3.bp.blogspot.com/_PU7BmR35lao/TDqfrgE68kI/AAAAAAAABVQ/rFbyc4dAKSk/s1600/anavarata.bmp][[[http://3.bp.blogspot.com/_PU7BmR35lao/TDqfrgE68kI/AAAAAAAABVQ/rFbyc4dAKSk/s200/anavarata.bmp]]]]

 ಅನಿಲ್ ರಮೇಶ್ ಅವರ ಮನದಲ್ಲಿ ಮೂಡಿದ ಯೋಚನೆಗಳ ಬ್ಲಾಗ್ ಅನವರತ.ಆಗಾಗ ಪ್ರವಾಸ ಹೋಗುವ
ಹವ್ಯಾಸದಿಂದಾಗಿ,ಅವರ ಬ್ಲಾಗ್‌ನಲ್ಲಿ ಪ್ರವಾಸಾನುಭವಗಳನ್ನೂ,ಅಲ್ಲಿ ತೆಗೆದಿರುವ
ಚಿತ್ರಗಳನ್ನೂ ಕಾಣಬಹುದು.ಕಟ್ಟಡ ನಿರ್ಮಾಣ ಉದ್ದಿಮೆಯಲ್ಲಿರುವ ಅನಿಲ್ ಅವರ ಬ್ಲಾಗ್
ನೋಡಲು http://anil-ramesh.blogspot.com ನೋಡಿ.
 http://www.hanihani.co.cc/ ದಿಲೀಪ್ ಹೆಗ್ಡೆಯವರ ಮಾತು,ಕವಿತೆ ಮತ್ತು
ಕಾರ್ಟೂನ್‌ಗಳ ಬ್ಲಾಗ್.ಆಲ್‌ರೌಂಡರ್ ತರ ಎಲ್ಲದರಲ್ಲೂ ಕೈಯಾಡಿಸಬಲ್ಲ ಇವರು,ತಮ್ಮ
ಬೆಳವಣಿಗೆಗೆ ಜನರ ಪ್ರೋತ್ಸಾಹವನ್ನಪೇಕ್ಷಿಸುತ್ತಿದ್ದಾರೆ.
 [[http://www.udayavani.com/epaper/ViewPDf.aspx?Id=46694][ಉದಯವಾಣಿ]]
 [[http://www.udayavani.com/epaper/ViewPDf.aspx?Id=46992][*Udayavani
Bangalore*]]
 **ಅಶೋಕ್‌ಕುಮಾರ್ ಎ*
 [[http://www.udayavani.com/epaper/ViewPDf.aspx?Id=46694][
]]
