* ಬಾಹ್ಯಾಕಾಶಯಾನಿಗಳಿಗೆ ಸೂಕ್ತ ರಸಪಾಕ ಯಾವುದು?

*ಬಾಹ್ಯಾಕಾಶಯಾನಿಗಳಿಗೆ ಸೂಕ್ತ ರಸಪಾಕ ಯಾವುದು?*
 ಮಂಗಳ ಗ್ರಹ ಯಾತ್ರೆಯಂತಹ ಬಾಹ್ಯಾಕಾಶಯಾನಗಳನ್ನು ಕೈಗೊಳ್ಳುವವರಿಗೆ ಸೂಕ್ತವಾದ
ಆಹಾರವನ್ನು ನಿರ್ಧರಿಸಲು ಈಗ ಪರೀಕ್ಷೆಗಳು ನಡೆದಿವೆ.ನೈಜ ಮಂಗಳ ಯಾತ್ರೆಯ ಮೊದಲು
ಸಿಮ್ಯುಲೇಟೆಡ್ ಮಂಗಳ ಯಾತ್ರೆಯು ಹವಾಯಿ ದ್ವೀಪದ ಮೇಲೆ ನಡೆಯಲಿದೆ.ಆಗ ಸದ್ಯ ಅಭಿವೃದ್ಧಿ
ಪಡಿಸಲಾಗಿರುವ ಆಹಾರಗಳನ್ನು ಯಾನಿಗಳು ಬಳಸಿ,ಅವು ಸೂಕ್ತವೇ ಎಂದು
ನಿರ್ಧರಿಸಲಿದ್ದಾರೆ.ಆಹಾರವು ದೇಹಕ್ಕೆ ಪೋಷಣೆ ಒದಗಿಸಬೇಕು,ಜತೆಗೆ ಅದು ದೀರ್ಘಕಾಲ
ಬಳಸಿದರೂ,ಬಾಯಿಗೆ ರುಚಿಸಬೇಕು ಎನ್ನುವುದು ಮುಖ್ಯವಾಗಿ ಗಮನಿಸುವ
ಅಂಶಗಳು.ತರಕಾರಿ,ಮಾಂಸ,ಶೈತ್ಯೀಕರಿಸಿದ ಆಹಾರ,ಉಣ್ಣಲು ಸಿದ್ಧವಾದ ಆಹಾರ ಹೀಗೆ ವಿವಿಧ
ಪ್ರಾಕಾರಗಳ ಆಹಾರವನ್ನು ಅಭಿವೃದ್ಧಿ ಪಡಿಸಲು ವಿಜ್ಞಾನಿಗಳು
ಪ್ರಯತ್ನಿಸುತ್ತಿದ್ದಾರೆ.ಕಾರ್ನೆಲ್ ವಿಶ್ವವಿದ್ಯಾಲಯ,ಹವಾಯಿ ವಿಶ್ವವಿದ್ಯಾಲಯದ
ಸಂಶೋಧಕರು ಈಗ ಆಹಾರ ಸಿದ್ಧ ಪಡಿಸುವತ್ತ ಗಮನ ಹರಿಸಿದ್ದಾರೆ.ಮುಂದಿನ ವರ್ಷ ನಾಲ್ಕು
ತಿಂಗಳ ಕಾಲ ನಡೆವ ಮಿಥ್ಯಾಯಾತ್ರೆಯ ಸಂದರ್ಭ,ಈ ಆಹಾರಗಳನ್ನು ಯಾತ್ರಿಗಳು ತಿಂದುಂಡು
ಪರೀಕ್ಷಿಸಿ,ತಮ್ಮ ಅಭಿಪ್ರಾಯ ತಿಳಿಸಲಿದ್ದಾರೆ.ಮಿಥ್ಯಾಯಾತ್ರೆಯಲ್ಲಿ ಆರು ಯಾನಿಗಳು
ಪಾಲ್ಗೊಳ್ಳಲಿದ್ದಾರೆ.ಯಾತ್ರೆಗೆ ಹೈಸೀಸ್  HI-SEAS --Hawaii Space Exploration
Analog and Simulation ಎಂದು ನಾಮಕರಣ ಮಾಡಿದ್ದಾರೆ.
 ---------------------------------------------
 *ಪಾರದರ್ಶಕ ತೆರೆಗೆ ಪೇಟೆಂಟ್*

[[http://4.bp.blogspot.com/-jjK3WUaVUgE/T_poSSUe49I/AAAAAAAACYg/dp87JykNZf0/s1600/HPSCREEN.png][[[http://4.bp.blogspot.com/-jjK3WUaVUgE/T_poSSUe49I/AAAAAAAACYg/dp87JykNZf0/s320/HPSCREEN.png]]]]

*
*
 ಪಾರದರ್ಶಕವಾಗಿದ್ದು,ತೆರೆಯ ಹಿನ್ನೆಲೆಯಲ್ಲಿರುವ ವಸ್ತುಗಳನ್ನು ಕಾಣಲಾಗುವ ತೆರೆಯ ಮೇಲೆ
ಕಂಪ್ಯೂಟರಿನ ಪರದೆಯ ವಿಷಯವನ್ನೂ ತೋರುವ ಸೀತ್ರೂ ತೆರೆಗೆ ಹ್ಯುಲೆಟ್ ಪ್ಯಕರ್ಡ್
ಕಂಪೆನಿಯು ಹಕ್ಕುಸ್ವಾಮ್ಯ ಪಡೆದಿದೆ.ಅಮೆರಿಕಾದ ಪೇಟೆಂಟ್ ಇಂತಹ ತೆರೆಗೆ
ಸಿಕ್ಕಿದ್ದರೂ,ತೆರೆಯು ಬಳಕೆಗಿನ್ನೂ ಸಿಕ್ಕಿಲ್ಲ.ನಕಾಶೆಯ ಮೇಲೆ ದಾರಿಯನ್ನು
ಗುರುತಿಸಬೇಕಾದಂತಹ ಸಂದರ್ಭಗಳಲ್ಲಿ ಇಂತಹ ತೆರೆ ಉಪಯೋಗಿಸಬಹುದು.
 ---------------------------------------------
 *ದೇವಕಣ ಮತ್ತು ದೇವರು*
 ಪರಮಾಣುವು ಪ್ರೊಟಾನು,ನ್ಯುಟ್ರಾನು ಮತ್ತು ಇಲೆಕ್ಟ್ರಾನುಗಳನ್ನು ಹೊಂದಿದೆ ಎನ್ನುವುದು
ಹಿಂದಿನಿಂದಲೇ ಗೊತ್ತು.ಈಗ ಪರಮಾಣುವಿಗೆ ತೂಕ ನೀಡುವ ಅಂಶ ದೇವಕಣಗಳು ಎಂದು ಬಹುತೇಕ
ಸಿದ್ಧವಾಗಿದೆ.ಪ್ರತಿ ಪರಮಾಣುವೂ ದೇವಕಣವನ್ನೂ ಹೊಂದಿದೆ ಎನ್ನುವ ಅಂಶವು ಬಹುವೆಚ್ಚದ
ಪ್ರಯೋಗಗಳ ಮುಖಾಂತರ ಖಚಿತವಾಗಿಸಲು ಬಹಳ ಸಮಯ,ಪ್ರಯತ್ನ ಮತ್ತು ಖರ್ಚು ಬಂದದ್ದು ನಿಮಗೆ
ತಿಳಿದಿದೆ.ದೇವಕಣಗಳು ಪರಮಾಣುವಿನ ರಚನೆಯಲ್ಲಡಗಿವೆ ಎನ್ನುವ ಅಂಶವನ್ನು,ದೇವರ ಜತೆ
ಸಮೀಕರಿಸುವವರೂ  ಖಂಡಿತವಾಗಿಯೂ ಇರುತ್ತಾರೆ.ಅಣುರೇಣು ತೃಣಕಾಷ್ಠಗಳಲ್ಲೂ ದೇವರಿದ್ದಾನೆ
ಎನ್ನುವುದನ್ನೇ ವಿಜ್ಞಾನಿಗಳೂ ಹೇಳುತ್ತಿದ್ದಾರೆ ಎಂದು
ಅರ್ಥೈಸುವವರಿರುತ್ತಾರೆ.ವಿಜ್ಞಾನಿಗಳೂ ಈ ಕಣಗಳಿಗೆ ದೇವಕಣಗಳೆಂಬ ಹೆಸರನ್ನು ಆಯ್ದುಕೊಂಡು
ಈ ರೀತಿಯ ಚರ್ಚೆಗೆ ಗ್ರಾಸವಾಗಲು ಕಾರಣವಾಗಿದ್ದಾರೆ.ಇವುಗಳಿಗೆ ಹಿಗ್ಸ್ ಬಾಸನ್ ಎನ್ನುವ
ಹೆಸರೂ ಬಳಸಲಾಗುತ್ತಿದೆ.ಸ್ವಿಸರ್‌ಲ್ಯಾಂಡಿನ ಹೆಡ್ರಾನ್ ಪ್ರಯೋಗಾಲಯದಲ್ಲಿ ಪ್ರಯೋಗಗಳು
ನಡೆದುವು.ಇದರಲ್ಲಿ ಭಾರತವೂ ಸೇರಿ ಹಲವಾರು ದೇಶಗಳ ವಿಜ್ಞಾನಿಗಳು ಭಾಗವಹಿಸಿದರು.
 ---------------------------------------------------------
 *ಕರಾಳ ಸೋಮವಾರ?*
 ಕಂಪ್ಯೂಟರಿನಲ್ಲಿ ಬಳಕೆದಾರನಿಗೆ ಗೊತ್ತಿಲ್ಲದಂತೆ,ಹಲವು ಕಡತಗಳನ್ನು ಉಳಿಸುವ
ವೆಬ್‌ಸೈಟುಗಳಿವೆ.ಹೀಗೆ ಉಳಿಸಿದ ಕಡತಗಳ ಪೈಕಿ ಒಂದು ವಿಧದ ಕಡತ ಹೊಂದಿದ್ದವರಿಗೆ
ಇಂದು(ಸೋಮವಾರ) ಅಂತರ್ಜಾಲ ಬಳಕೆ ಸಾಧ್ಯವಾಗದು ಎಂದು ಕೆಲವು ಇಂಟರ್ನೆಟ್ ಸೇವಾದಾತೃಗಳು
ಎಚ್ಚರಿಕೆ ನೀಡಿದ್ದಾರೆ.ತಮ್ಮ ಕಂಪ್ಯೂಟರುಗಳಿಂದ ಆ ಕಡತಗಳನ್ನು ಕಿತ್ತು ಹಾಕುವುದೇ
ಪರಿಹಾರ.http://www.dcwg.org ತಾಣಕ್ಕೆ ಭೇಟಿ ಕೊಟ್ಟರೆ,ಈ ಬಗ್ಗೆ
ಗೊತ್ತಾಗುತ್ತದೆ.ಸುಮಾರು ಐವತ್ತು ದೊಡ್ಡ  ಕಂಪೆನಿಯ ಕಂಪ್ಯೂಟರುಗಳಲ್ಲೂ ಕೆಡುಕು ತರುವ
ಕಡತಗಳು ಇನ್ನೂ ಉಳಿದಿವೆ ಎಂದು ಗುಮಾನಿ.ವಿಶ್ವದಾದ್ಯಂತ ಸುಮಾರು ಮೂರು ಲಕ್ಷ
ಕಂಪ್ಯೂಟರುಗಳು ಬಾಧಿತವಾಗಬಹುದು ಎಂದು ಅಂದಾಜು.ಭಾರತದಲ್ಲೂ ಸುಮಾರು ಇಪ್ಪತ್ತು ಸಾವಿರ
ಕಂಪ್ಯೂಟರುಗಳು ಕೆಡುಕು ತರಬಲ್ಲ ತಂತ್ರಾಂಶವನ್ನು ಹೊಂದಿವೆ ಎನ್ನುವುದು ಇನ್ನೊಂದು
ಅಂದಾಜು.ಅಮೆರಿಕಾ ಮತ್ತು ಇಟೆಲಿಯ ಕಂಪ್ಯೂಟರುಗಳೂ ಹೆಚ್ಚು ಬಾಧಿತವಾಗ ಬಲ್ಲ
ದೇಶಗಳಾಗಿವೆ.ಈ ತಂತ್ರಾಂಶವುಳ್ಳ ಕಂಪ್ಯೂಟರುಗಳಿಂದ ವೆಬ್‌ಸೈಟುಗಳಿಗೆ ಸಂಪರ್ಕ
ಬಯಸಿದಾಗ,ಬೇರಾವುದೋ ತಾಣಕ್ಕೆ ಸಂಪರ್ಕ ಸಿಗುತ್ತದೆ.ಮೆಕಾಫಿ ಎನ್ನುವ ಕಂಪೆನಿಯೂ ಬಾಧಿತ
ಕಂಪ್ಯೂಟರುಗಳನ್ನು ಸೋಂಕುರಹಿತವಾಗಿಸಲು ಪರಿಹಾರಸೂತ್ರವನ್ನು ಹೊಂದಿದೆ.
 --------------------------------------------------
 *ನೋಕಿಯಾದ ಹೊಸ ಸ್ಮಾರ್ಟ್‌ಫೋನ್ ಲ್ಯುಮಿಯಾ 610*
 ನೋಕಿಯಾ ಮೊಬೈಲ್ ಫೋನುಗಳ ಮಾರುಕಟ್ಟೆಯಲ್ಲಿ ಸುಮಾರು ಕಾಲುಭಾಗ ಪಾಲನ್ನು ಪಡೆದಿದೆ.ಆದರೆ
ಸ್ಮಾರ್ಟ್‌ಫೋನುಗಳ ಮಟ್ಟಿಗೆ ಅದಕ್ಕೆ ಹಿನ್ನಡೆಯಾಗಿದೆ.ಹದಿಮೂರು ಸಾವಿರ ಬೆಲೆಯ
ಲ್ಯುಮಿಯಾ 610 ಎನ್ನುವ ಅಗ್ಗದ ಸ್ಮಾರ್ಟ್‌ಫೋನ್‌ನ್ನು ಅದು ಬಿಡುಗಡೆ ಮಾಡಿದೆ.ಲ್ಯುಮಿಯಾ
710 ಮತು ಲ್ಯುಮಿಯಾ 800 ಈಗಾಗಲೇ ಲಭ್ಯವಿದ್ದು ಅವು ಕ್ರಮವಾಗಿ ಹದಿನಾರು ಸಾವಿರ ಮತ್ತು
ಇಪ್ಪತ್ತೈದು ಸಾವಿರ ರೂಪಾಯಿ ಬೆಲೆಯಲ್ಲಿ ಲಭ್ಯವಿವೆ.ಲ್ಯುಮಿಯಾ 610ದಲ್ಲಿ ಐದು
ಮೆಗಾಪಿಕ್ಸೆಲ್ ಕ್ಯಾಮರಾ,ಎಂಟು ಜೀಬಿ ಸ್ಮರಣಕೋಶ ಮತ್ತು 3.7ಇಂಚು ತೆರೆಯಿದೆ.ಇದರಲ್ಲಿ
ವಿಂಡೋಸ್ 7.5 ಆಪರೇಟಿಂಗ್ ವ್ಯವಸ್ಥೆ ಬಳಕೆಯಾಗುತ್ತದೆ.ಸುಮಾರು ಒಂದು ದಶಲಕ್ಷ
ಅಪ್ಲಿಕೇಶನ್‌ಗಳು ಲಭ್ಯವಿವೆ.ಕಿರಿಯರನ್ನು ಮನಸ್ಸಿನಲ್ಲಿಟ್ಟು,ಈ ಸ್ಮಾರ್ಟ್‌ಫೋನ್
ವಿನ್ಯಾಸಗೊಳಿಸಲಾಗಿದೆ ಎಂದು ಕಂಪೆನಿ ಹೇಳಿಕೊಂಡಿದೆ.
 ---------------------------------------------
 *ಆಂಡ್ರಾಯಿಡ್ 4.1 ಮತ್ತು ಜೆಲ್ಲಿ ಬೀನ್*
 ಆಂಡ್ರಾಯಿಡ್ ಆಪರೇಟಿಂಗ್ ವ್ಯವಸ್ಥೆಯ ವಿವಿಧ ಆವೃತ್ತಿಗಳಿಗೆ ತಿನಸಿನ ಹೆಸರು ಇಡುವ
ಸಂಪ್ರದಾಯವನ್ನು ಗೂಗಲ್ ರೂಢಿಗೆ ತಂದಿದೆ.ಸದ್ಯದ ಆವೃತ್ತಿಯನ್ನು ಐಸ್‌ಕ್ರೀಂ
ಸ್ಯಾಂಡ್‌ವಿಚ್ ಎಂಬ ಹೆಸರಿನಿಂದ ಕರೆಯಲಾಗುತ್ತಿದೆ.ಮುಂದಿನ ಆವೃತ್ತಿಯು ಮುಂದಿನ ತಿಂಗಳು
ಸಿದ್ಧವಾಗಲಿದ್ದು,ಅದಕ್ಕೆ ಜೆಲ್ಲಿಬೀನ್ ಎಂಬ ಹೆಸರಿಡಲಾಗಿದೆ.ಹೊಸ ಆವೃತ್ತಿಯನ್ನು
ನಕ್ಸಸ್,ಸ್ಯಾಂ‌ಸಂಗ್‌ನ ಗ್ಯಾಲಕ್ಸಿ ನಕ್ಸಸ್ ಮುಂತಾದ ಫೋನುಗಳಲ್ಲಿ ಬಳಸಲು ತಕ್ಷಣ
ಆರಂಭಿಸಬಹುದು.ಆದರೆ ಇತರ ಆಂಡ್ರಾಯಿಡ್ ಫೋನುಗಳಲ್ಲಿ ಜೆಲ್ಲಿಬೀನ್ ಬಳಕೆಯ ವಿಷಯವನ್ನು
ಯಂತ್ರಾಂಶ ತಯಾರಕರು ನಿರ್ಧರಿಸಬೇಕಾಗುತ್ತದೆ.ಕಾರ್ಬನ್ ಕಂಪೆನಿಯೂ ಸೆಪ್ಟೆಂಬರ್ ವೇಳೆಗೆ
ಜೆಲ್ಲಿ ಬೀನ್ ಬಳಸುವ ತನ್ನ ಸ್ಮಾರ್ಟ್‌ಫೋನುಗಳನ್ನು ಮಾರುಕಟ್ಟೆಗೆ ಬಿಡಲು ಸಿದ್ಧತೆ
ನಡೆಸಿದೆ.ಸದ್ಯ ಕಂಪೆನಿಯು ಆರು ಸಾವಿರ,ಏಳು ಸಾವಿರ ಮತ್ತು ಹತ್ತು ಸಾವಿರ ಬೆಲೆಯ ಮೂರು
ಆಂಡ್ರಾಯಿಡ್ ಫೋನುಗಳನ್ನು ಮಾರುಕಟ್ಟೆಗೆ ಬಿಟ್ಟಿದೆ.ಇವುಗಳು ಆಂಡ್ರಾಯಿಡ್
ಫೋನುಗಳು-ಆದರೆ ಇವುಗಳಲ್ಲಿ ಆಂಡ್ರಾಯಿಡ್ ಜಿಂಜರ್ ಬ್ರೆಡ್ ಆವೃತ್ತಿ
ಬಳಕೆಯಾಗುತ್ತಿದೆ.ಬಿಎಸೆನೆಲ್ ಕಂಪೆನಿಯು ತ್ರೀಜಿ ರೌಟರ್  ಸುಮಾರು ಆರುಸಾವಿರ ಬೆಲೆಗೆ
ಒದಗಿಸಹತ್ತಿದೆ.ಈ ಸಾಧನವು ಒಂದು ಸಿಮ್ ಕಾರ್ಡ್ ಮೂಲಕ ಹಲವು ಸಾಧನಗಳಲ್ಲಿ ಇಂಟರ್ನೆಟ್
ಸೌಲಭ್ಯ ಪಡೆಯಲು ಸೂಕ್ತವಾಗಿದೆ.
 --------------------------------------------
 *ಲ್ಯಾಪ್‌ಟಾಪ್ ಕೊಳ್ಳಲಿದು ಸುಸಮಯ?*
  Decide.com ಸಮೀಕ್ಷೆ ಪ್ರಕಾರ,ಲ್ಯಾಪ್‌ಟಾಪ್ ಕೊಳ್ಳಲಿದು ಸುಸಮಯವಂತೆ.ಅಗ್ಗದ
ಬೆಲೆಯಲ್ಲೀಗವು ಲಭ್ಯವಿವೆ ಎಂದು ತಾಣದ ಸಮೀಕ್ಷೆಯ ಪ್ರಕಾರ ವ್ಯಕ್ತವಾಗಿದೆ.ರೂಪಾಯಿ ಬೆಲೆ
ಕುಸಿತದಿಂದ ಭಾರತದ ಮಟ್ಟಿಗೆ ಇದು ಅನ್ವಯವಾಗದೇ ಹೋದರೆ ಅಚ್ಚರಿಯೇನಿಲ್ಲ.ಅಗ್ಗದ
ಲ್ಯಾಪ್‌ಟಾಪ್‌ಗಳು ನೂರು ಡಾಲರು ಮತ್ತು ದುಬಾರಿ ಲ್ಯಾಪ್‌ಟಾಪ್ ಬೆಲೆಯಲ್ಲಿ
ಇನ್ನೂರೈವತ್ತು ಡಾಲರು ಅಗ್ಗವಾಗಿ ದೊರಕುತ್ತಿದೆ ಎನ್ನುವುದು ಸಮೀಕ್ಷೆಯ
ಸಾರಾಂಶವಾಗಿದೆ.ಏಸರ್ ಕಂಪೆನಿಯು ಈಗ ತನ್ನ ಲ್ಯಾಪ್‌ಟಾಪ್ ಖರೀದಿಸುವವರಿಗೆ ಎರಡು ಜೀಬಿ
ಉಚಿತ ಸ್ಮರಣಸಾಮರ್ಥ್ಯದ ಅವಕಾಶವನ್ನು ಇಂಟರ್ನೆಟ್‌ನಲ್ಲಿ ನೀಡಲಿದೆ.ಬಳಕೆದಾರರು ತಮ್ಮ
ಕಡತಗಳನ್ನು,ಈ ಇಂಟರ್ನೆಟ್ ಸ್ಮರಣಕೋಶದಲ್ಲಿ ಉಳಿಸಿಕೊಂಡು,ಬೇಕಾದಾಗ ಅದನ್ನು ಬಳಸಬಹುದು.
 -------------------------------------------------
 *ಮಾನವ ನಡಿಗೆಯನ್ನು ಅನುಕರಿಸುವ ರೊಬೋಟ್ ಕಾಲು ಸಿದ್ಧ*
 ರೊಬೋಟುಗಳು ನಡೆದಾಡುವುದು,ಮನುಷ್ಯರಂತೆ ವರ್ತಿಸುವುದು ಸಾಧಿಸಲು ವಿಜ್ಞಾನಿಗಳಿಗೆ
ಈಗಾಗಲೇ ಸಾಧ್ಯವಾಗಿತ್ತು.ಮನುಷ್ಯ ನಡೆವ ರೀತಿಯಲ್ಲೇ ನಡೆವ ರೊಬೋಟ್ ಕಾಲುಗಳನ್ನೀಗ
ತಯಾರಿಸಲಾಗಿದೆ.ನಡಿಗೆಯ ಶೈಲಿ,ಕಾಲಿಗೆ ನಡೆವ ಮೇಲ್ಮೈ ಸ್ಪರ್ಶವಾದ ಕೂಡಲೇ ಪಾದ ಊರುವುದು
ಮುಂತಾದ ಅಂಶಗಳನ್ನು ಗಮನಿಸಿ,ಈ ಕಾಲುಗಳನ್ನು ರೂಪಿಸಲಾಗಿದೆ.ಮಕ್ಕಳು ನಡಿಗೆ ಕಲಿಯುವುದು
ಹೇಗೆ ಎನ್ನುವುದು, ಈ ರೊಬೋಟ್ ಕಾಲುಗಳನ್ನು ಅಭಿವೃದ್ಧಿ ಪಡಿಸಿದ ಅರಿಜೋನಾ
ವಿಶ್ವವಿದ್ಯಾಲಯದ ಸಂಶೋಧಕರಿಗೆ ಸ್ಪಷ್ಟವಾಗಿದೆ.ಹಾಗೆಯೇ ಅಪಘಾತ ಅಥವಾ ಬೆನ್ನುಹುರಿ
ಸಮಸ್ಯೆಯಿಂದ ನಡೆದಾಡಲು ಕಷ್ಟವಾದವರಿಗೆ ಪುನ: ನಡೆದಾಡಲು ತರಬೇತಿ ನೀಡಲು ಈ ರೊಬೋಟು
ಕಾಲುಗಳನ್ನು ಬಳಸಬಹುದು.
 ------------------------------------------

*[[http://www.udayavani.com/news/161592L15-%E0%B2%AE-%E0%B2%A8%E0%B2%B5-%E0%B2%A8%E0%B2%A1-%E0%B2%97-%E0%B2%AF%E0%B2%A8-%E0%B2%A8--%E0%B2%85%E0%B2%A8-%E0%B2%95%E0%B2%B0-%E0%B2%B8-%E0%B2%B5-%E0%B2%B0-%E0%B2%AC-%E0%B2%9F---%E0%B2%95-%E0%B2%B2--%E0%B2%B8-%E0%B2%A6-%E0%B2%A7.html][UDAYAVANI]]*
 *ಅಶೋಕ್‌ಕುಮಾರ್ ಎ*
