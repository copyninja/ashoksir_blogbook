* ವಿದ್ಯಾರ್ಥಿಗಳಿಗೆ ಪುಸ್ತಕದ ಅಲರ್ಜಿ ಬಿಡಿಸಲು ಸಾಧ್ಯ!

ಶಾಲಾ ಮಕ್ಕಳು ಲೋಡುಗಟ್ಟಲೆ ಪುಸ್ತಕದ ಹೊರೆ ಹೊತ್ತುಕೊಂಡು ಶಾಲೆಗೆ ಹೋಗುವುದು ನಿತ್ಯ
ನೋಟವಾದರೆ, ನಮ್ಮ ಕಾಲೇಜು ವಿದ್ಯಾರ್ಥಿಗಳು ಬಸ್ ಪಾಸ್ ಪಡೆಯಲೋಸುಗ ಒಂದು ನೋಟ್
ಪುಸ್ತಕವನ್ನು ಸ್ಟೈಲಾಗಿ ಹಿಡಿದು ಕಾಲೇಜಿಗೆ ಹೋಗುತ್ತಾರೆ. ತರಗತಿಗಳಲ್ಲಿ ಕಲಿಸಿದ
ವಿಷಯಗಳನ್ನು ಬರೆದರೆ,ಅದನ್ನು ಒಂದೇ ಪುಸ್ತಕದಲ್ಲಿ ಬರೆಯಬೇಕು.ಪಠ್ಯಪುಸ್ತಕಗಳ ಬಗ್ಗೆಯೂ
ಅಲರ್ಜಿ ತಾಳಿದ ವಿದ್ಯಾರ್ಥಿಗಳು ಫೋಟೋಪ್ರತಿ ಮಾಡಿದ ನೋಟ್ಸನ್ನು ಓದಿ ಪರೀಕ್ಷೆ
ಬರೆಯುವುದೇ ಹೆಚ್ಚು.ಪುಸ್ತಕದ ಬದಲು ನೋಟ್‌ಬುಕ್ ಪುಸ್ತಕ ಒಲ್ಲದ ವಿದ್ಯಾರ್ಥಿಗಳಿಗೆ ಅದರ
ಬದಲು ಒಂದು ಲ್ಯಾಪ್‌ಟಾಪ್ ಕಂಪ್ಯೂಟರನ್ನು ಕಡ್ಡಾಯ ಮಾಡುವುದು ಈಗಿನ ಹೊಸ ಪರಿ.ಪ್ರಥಮ
ವರ್ಷ ಕಾಲೇಜು ಸೇರುವವರಿಗೆ ಇದರ ಖರ್ಚನ್ನು ಸೇರಿಸಿ ಕಾಲೇಜು ಶುಲ್ಕ ವಸೂಲಿ
ಮಾಡಿಬಿಡುತ್ತಾರೆ. ಕಾಲೇಜುಗಳವರು ಸಾಮೂಹಿಕವಾಗಿ ಲ್ಯಾಪ್‌ಟಾಪ್ ಅಥವಾ ನೋಟ್‌ಬುಕ್
ಕಂಪ್ಯೂಟರ್‍ ಖರೀದಿಸುವ ಕಾರಣ ರಿಯಾಯಿತಿ ದರದಲ್ಲಿ ಇವು ಸಿಗುತ್ತವೆ.ಅಲ್ಲದೆ,
ಶಿಕ್ಷಣಕ್ಕೆ ಅಗತ್ಯವಾದ ತಂತ್ರಾಂಶಗಳನ್ನು ಅದರಲ್ಲಿ ಮುಂದಾಗಿಯೇ ಅನುಸ್ಥಾಪಿಸಿ ಕೊಡಲೂ
ತಯಾರಕರು ಮುಂದಾಗುತ್ತಾರೆ.ಕಾಲೇಜಿನಲ್ಲಿ ಕಂಪ್ಯೂಟರ್‍ ಜಾಲ ಏರ್ಪಡಿಸಿ,ನಿಸ್ತಂತು
ಸಂಪರ್ಕ ಲಭ್ಯವಾಗಿಸಿದರೆ, ವಿದ್ಯಾರ್ಥಿಗಳು ಮರದ ಕೆಳಗೆ ಕುಳಿತಾಗಲೂ ತಮ್ಮ
ಲ್ಯಾಪ್‌ಟಾಪಿನಲ್ಲಿ ಮಗ್ನರಾಗಿರುತ್ತಾರೆ.ಅಂತರ್ಜಾಲ ಸಂಪರ್ಕವೂ ಇದರ ಮೂಲಕವೇ
ಲಭ್ಯವಾಗಿಸಿದರೆ, ಅವರು ಪತ್ರಿಕೆಗಳನ್ನು ಓದಲು, ಕ್ರೀಡೆ, ಶಿಕ್ಷಣದ ಬಗ್ಗೆ ಮಾಹಿತಿ
ಪಡೆಯಲು ಗ್ರಂಥಾಲಯಗಳಿಗೇ ಹೋಗ ಬೇಕಿಲ್ಲ. ಇನ್ನು ಕಾಲೇಜಿನ ಪ್ರಯೋಗಾಲಯದಲ್ಲಿ
ಕಂಪ್ಯೂಟರುಗಳನ್ನು ಒದಗಿಸಬೇಕಾದ ಅಗತ್ಯವೂ ಕಾಲೇಜಿನ ಆಡಳಿತದವರಿಗಿಲ್ಲ. ತರಗತಿ ನಡೆವ
ಪರಿ ಬದಲು ಶಿಕ್ಷಕರುಗಳು ತಮ್ಮ ತರಗತಿಗೆ ಪವರ್‌ಪಾಯಿಂಟ್ ಸ್ಲೈಡ್ಸ್‌ಗಳನ್ನು
ಮುಂದಾಗಿಸಿಯೇ ತಯಾರಿಸಿ ಬರುವುದರಿಂದ, ಅವರ ಕೆಲಸವೂ ಸಲೀಸಾಗಿ
ನಡೆಯುತ್ತದೆ.ಬೇಕಾದರೆ,ವಿದ್ಯಾರ್ಥಿಗಳು ಅದನ್ನು ತಮ್ಮ ಲ್ಯಾಪ್‌ಟಾಪಿಗೂ ನಕಲು
ಮಾಡಬಹುದು. ಬೋರ್ಡಿನಲ್ಲಿ ಏನಾದರೂ ಬರೆದರೂ ಅದನ್ನು ಕ್ಯಾಮರಾದಲ್ಲಿ ಸೆರೆ ಹಿಡಿದು
ವಿದ್ಯಾರ್ಥಿಗಳ ಲ್ಯಾಪ್‌ಟಾಪಿಗೆ ಜಾಲದ ಮೂಲಕ ಕಳುಹಿಸುವ ಅನುಕೂಲತೆ ಒದಗಿಸುವ ಕಾಲೇಜುಗಳೂ
ಇವೆ(ನ್ಯೂಯಾರ್ಕ್ ವಿಶ್ವವಿದ್ಯಾಲಯ).ಶಿಕ್ಷಕರು ತಮ್ಮ ಲ್ಯಾಪ್‌ಟಾಪಿನ ತೆರೆಯ ಮೇಲೆ
ಬರೆದರೆ,ಅದು ಎಲ್ಲರ ಲ್ಯಾಪ್‌ಟಾಪಿನ ಮೇಲೆ ಮೂಡಿಸಲೂ ಸಾಧ್ಯ.ಲ್ಯಾಪ್‌ಟಾಪಿನ ತೆರೆ
ಸ್ಪರ್ಷಸಂವೇದಿ ಆಗಿರಬೇಕಾಗುತ್ತದೆ.ಮನೆಗೆಲಸವನ್ನು ಕಂಪ್ಯೂಟರ್‌ನ ಕಡತಗಳಲ್ಲಿ ನೀಡಿ,
ಅದನ್ನು ಬಿಡಿಸಲು ಕ್ಲೂ ನೀಡಲು ಧ್ವನಿ ಸಂದೇಶವನ್ನು ಅದರಲ್ಲಿ ಹುದುಗಿಸಿಡುವ
ಪ್ರೊಫೆಸರುಗಳೂ ಇದ್ದಾರೆ(ಬ್ಯಾಬ್ಸನ್ ಕಾಲೇಜು).ತರಗತಿಯಲ್ಲಿ ದಿನಾ ಪರೀಕ್ಷೆ ತರಗತಿ
ನಡೆಸುತ್ತಿರುವಾಗ, ವಿಷಯ ಸಂಬಂಧಿ ಬಹುಆಯ್ಕೆ ಪ್ರಶ್ನೆಗಳನ್ನು ಕೇಳಿ(ಪ್ರದರ್ಶಿಸಿ), ಅದರ
ಉತ್ತರವನ್ನು ವಿದ್ಯಾರ್ಥಿಗಳ ಕೈಯಲ್ಲಿರುವ ರಿಮೋಟಿನಂತಹ ಸಾಧನದ ಮೂಲಕ ಪಡೆದು, ಎಷ್ಟು ಜನ
ಸರಿಯಾದ ಉತ್ತರ ನೀಡಿದರು ಎಂದರಿವುದು ಕೆನಡಾದ ಪುರ್ಡ್ಯೂ ವಿಶ್ವವಿದ್ಯಾಲಯದಲ್ಲಿ
ನಡೆಯುತ್ತದೆ.ಐಪಾಡ್,ಸೆಲ್‌ಪೋನ್‌ ಮೂಲಕ ಕಲಿಕೆ ಅಮೆರಿಕಾದ ಜಾರ್ಜಿಯಾ ಕಾಲೇಜಿನಲ್ಲಿ
ವಿದ್ಯಾರ್ಥಿಗಳು ಐಪಾಡ್ ಎನ್ನುವ ವಾಕ್‌ಮನ್ ಅಂತಹ ಸಾಧನವನ್ನು ಹಾಡು ಕೇಳಲಷ್ಟೇ ಅಲ್ಲ,
ಶಿಕ್ಷಕರ ತರಗತಿಯ ಧ್ವನಿಸುರುಳಿಗಳನ್ನು ಆಲಿಸಲೂ ಬಳಸುತ್ತಾರೆ. ವಿಷಯಕ್ಕೆ ಸಂಬಂಧಿಸಿದ
ಚಿತ್ರಗಳು,ವಿವರಣೆಯ ಕಡತಗಳನ್ನು ಸಂಗ್ರಹಿಸಿಡಲೂ ಐಪಾಡಿನ ಬೃಹತ್ ಸ್ಮರಣಕೋಶ ಸಹಾಯಕ್ಕೆ
ಬರುತ್ತದೆ. ಇಂಗ್ಲೆಂಡಿನಲ್ಲಿ ವಿದ್ಯಾರ್ಥಿಗಳು ಸೆಲ್‌ಫೋನ್‌ ಮೂಲಕ ಪಾಠಗಳನ್ನು ಪಡೆಯಲು
ಸಾಧ್ಯ.ಎಸ್‌ಎಂಎಸ್‌ಗಳ ಮೂಲಕ ಪಠ್ಯ,ಮನೆಗೆಲಸ ರವಾನಿಸುವವರೂ ಇದ್ದಾರೆ.ಹಾಸ್ಟೆಲಿನಲ್ಲೂ
ಹೈಟೆಕ್ ಕೊಲಂಬಿಯಾ ವಿಶ್ವವಿದ್ಯಾಲಯ ಮತ್ತೂ ಒಂದು ಹೆಜ್ಜೆ ಮುಂದಿದೆ. ಅದು ತನ್ನ
ಹಾಸ್ಟೆಲುಗಳ ಬಟ್ಟೆ ಒಗೆಯುವ ಕೊಠಡಿಗಳನ್ನೂ ಆಧುನೀಕರಿಸಿದೆ. ಇದರಲ್ಲಿ ವಾಶಿಂಗ್‌
ಮೆಶೀನುಗಳು ವಿದ್ಯಾರ್ಥಿಗಳ ಉಪಯೋಗಕ್ಕೆ ಲಭ್ಯ.ಕಂಪ್ಯೂಟರ್‌ ಜಾಲಗಳಿಗೆ ಇವನ್ನೂ
ಸಂಪರ್ಕಿಸಿರುವ ಕಾರಣ, ವಿದ್ಯಾರ್ಥಿಗಳು ತಮ್ಮ ಕೊಠಡಿಯಲ್ಲೇ ಕುಳಿತು, ವಾಶಿಂಗ್‌
ಮೆಶೀನುಗಳು ಖಾಲಿ ಇವೆಯೇ ಎಂದು ತಿಳಿಯಬಹುದು.ಅವಕ್ಕೆ ಬಟ್ಟೆ ತುಂಬಿಸಿ,ಒಗೆಯಲು ಹಾಕಿ,
ಬಂದು ರೂಮಿನಲ್ಲಿ ಕುಳಿತರೆ, ಒಗೆದು ಮುಗಿಸಿದ ಬಳಿಕ,ಇ-ಮೇಲ್ ಕಳುಹಿಸಿ,ಅವರನ್ನು
ಎಚ್ಚರಿಸುವ ತಾಕತ್ತು ಯಂತ್ರಗಳಿಗಿವೆ!ಮಡಿವಂತ ಕಾಲೇಜುಗಳೂ ಇವೆ! ಕೆನಡಾದ ಒಂಟಾರಿಯೋದ
ವಿಶ್ವವಿದ್ಯಾಲಯ ತನ್ನ ಕ್ಯಾಂಪಸಿನಲ್ಲಿ ನಿಸ್ತಂತು ಪ್ರಸಾರಕಗಳನ್ನು
ಸ್ಥಾಪಿಸಿಲ್ಲ.ಸೂಕ್ಷ್ಮ ತರಂಗಗಳು ಬೆಳವಣಿಗೆಯ ಹಂತದಲ್ಲಿರುವ ಹದಿಹರೆಯದವರಿಗೆ ಅಪಾಯ
ತಂದೀತು ಎನ್ನುವುದು ವಿವಿಯ ವಿವರಣೆ.ಆದರೂ ತಂತು ಜಾಲದ ಮೂಲಕ ಕಂಪ್ಯೂಟರ್‍ ಸೌಕರ್ಯ
ಒದಗಿಸಲು ಅದು ಹಿಂದೆ ಬಿದ್ದಿಲ್ಲ.*ಅಶೋಕ್
