* ಅಂತರ್ಜಾಲದಲ್ಲಿ ಕನ್ನಡ ಪಸರಿಸಲು ಕನ್ನಡದಲ್ಲಿ ಬ್ಲಾಗಿಸಿ

ದಿನಚರಿಯನ್ನು ಡೈರಿಯಲ್ಲಿ ಬರೆಯುವ ಸಂಪ್ರದಾಯ ಈಗ ಹಳತಾಗಿದೆ. ಅಂತರ್ಜಾಲದಲ್ಲಿ ನಮ್ಮದೇ
ಪುಟವನ್ನು ಆರಂಭಿಸಿ,ಬ್ಲಾಗ್ ಬರೆಯುವುದು ಹೊಸ ಸಂಪ್ರದಾಯ.ಕನ್ನಡದಲ್ಲೂ ಬ್ಲಾಗಿಸುವುದು
ಸಾಧ್ಯವಾದ್ದರಿಂದ ಅಂತರ್ಜಾಲದಲ್ಲಿ ಕನ್ನಡ ಪಸರಿಸಲು ಬ್ಲಾಗಿಸುವುದು ಸುಲಭೋಪಾಯ.ನೀವು
ಬಯಸಿದರೆ, ನಿಮ್ಮ ಬ್ಲಾಗನ್ನು ಸಾರ್ವಜನಿಕರು ಓದಲು ಅವಕಾಶ ನೀಡದೆ, ಖಾಸಗಿಯಾಗಿಡಬಹುದು.
ನೀವು ಬಯಸಿದವರಿಗೆ ಮಾತ್ರಾ ಇದನ್ನು ಲಭ್ಯವಾಗಿಸಬಹುದು. ನೀವು
ಮಾಡಬೇಕಾದ್ದಿಷ್ಟೆ.www.blogger.com ಅಂತಹ ಯಾವುದೇ ಸೈಟಿನಲ್ಲಿ
ನೋಂದಾಯಿಸಿಕೊಳ್ಳಿ.ನಿಮ್ಮ ಬ್ಲಾಗ್‌ಗೆ ಬೇಕಾದ ನಾಮಕರಣ ಮಾಡಬಹುದು. ನಂತರ ಸೈಟಿಗೆ
ಲಾಗಿನ್ ಆಗಿ, ಬ್ಲಾಗ್ ರಚಿಸಲು ಅಲ್ಲಿರುವ ಬಟನ್ ಅದುಮಿ. ಕಂಪ್ಯೂಟರ್‍ ತೆರೆಯಲ್ಲಿ
ನಿಮ್ಮ ಬ್ಲಾಗ್ ಟೈಪಿಸಲು ಖಾಲಿ ಜಾಗ ತೆರೆದು ಕೊಳ್ಳುತ್ತದೆ. ಇಲ್ಲಿ ನೇರವಾಗಿ
ಟೈಪಿಸಬಹುದು. ಅಥವಾ ನಿಮ್ಮ ಪದಸಂಸ್ಕಾರಕದ ಪುಟದಲ್ಲಿ ನೀವೀಗಲೆ ಟೈಪಿಸಿರುವ ಬರಹವನ್ನು
ನಕಲು ಮಾಡಿ, ಇಲ್ಲಿಗೆ ಅಂಟಿಸಿ. ಕನ್ನಡದಲ್ಲಿ ಟೈಪಿಸಲು ಬರಹ ತಂತ್ರಾಂಶದಂತಹ ಕನ್ನಡ
ಪದಸಂಸ್ಕಾರಕ ಅಗತ್ಯ. ಇದರ ಜತೆ ಬರುವ ಬರಹೈಮಿ ಎನ್ನುವ ಕಿರು ಪ್ರೋಗ್ರಾಮ್‌ನ್ನೂ
ಅನುಸ್ಥಾಪಿಸಿಕೊಂಡು,ಅದನ್ನು ಚಾಲೂ ಇಟ್ಟು, ಕನ್ನಡ ಭಾಷೆಯನ್ನು ಆಯ್ದರೆ, ನೀವು ಬ್ಲಾಗ್
ಪುಟದಲ್ಲಿ ಟೈಪಿಸುವುದು ಕನ್ನಡದಲ್ಲಿ ಕಾಣಿಸಿಕೊಳ್ಳುತ್ತದೆ. ಬರಹದಲ್ಲೇ ಟೈಪಿಸಿದ್ದರೆ,
"ಕಡತ" ಮೆನುದಲ್ಲಿ " ರಫ್ತು" ಮೇಲೆ ಕ್ಲಿಕ್ಕಿಸಿ. ಲಿಪಿ(ಯುನಿಕೋಡ್)ನ್ನು ಆಯ್ದರೆ
ಯುನಿಕೋಡ್ ಕಡತದ ಪ್ರತಿ ಉಳಿಯುತ್ತದೆ. ಇದನ್ನು ನಕಲು ಮಾಡಿ, ಬ್ಲಾಗ್ ಪುಟಕ್ಕೆ ಅಂಟಿಸಿ.
ಈ ಅಂಕಣದ ಲೇಖನಗಳು ಮತ್ತಿತರ ಬರಹಗಳು
[[http://ashok567.blogspot.com/][http://ashok567.blogspot.com]]
ವಿಳಾಸದಲ್ಲಿ ಲಭ್ಯವಿವೆ.
ಅಂತರ್ಜಾಲದಲ್ಲೀಗ ಹತ್ತು ಕೋಟಿ ವೆಬ್ ತಾಣಗಳು!
ನೆಟ್‌ಕ್ರಾಫ್ಟ್ ಎನ್ನುವ ಕಂಪೆನಿ, ಅಂತರ್ಜಾಲದಲ್ಲಿ ಎಷ್ಟು ವೆಬ್‌ತಾಣಗಳಿವೆ ಎನ್ನುವ
ಲೆಕ್ಕಾಚಾರದಲ್ಲಿ ತೊಡಗಿದೆ. ಅದರ ಲೆಕ್ಕಾಚಾರದ ಪ್ರಕಾರ ಈಗ ವೆಬ್‌ತಾಣಗಳ ಸಂಖ್ಯೆ ಹತ್ತು
ಕೋಟಿಯನ್ನು ಮೀರಿದೆ. ಇವುಗಳಲ್ಲಿ ಅರ್ಧಕ್ಕಿಂತ ಹೆಚ್ಚು ತಾಣಗಳು ಹೆಚ್ಚು
ಕ್ರಿಯಾಶೀಲವಾಗಿದ್ದರೆ, ಉಳಿದವು ಜಢ ತಾಣಗಳು. ಅವುಗಳನ್ನು ವೀಕ್ಷಿಸುವವರ ಸಂಖ್ಯೆಯು
ಸೀಮಿತ. 1995ರ ಸಮಯದಲ್ಲಿ ಅಂತರ್ಜಾಲದಲ್ಲಿ ಹದಿನೆಂಟು ಸಾವಿರ ತಾಣಗಳಿದ್ದುವು ಎಂದು
ಇನ್ನೊಂದು ಅಂದಾಜು ಹೇಳಿದರೆ, 2004ರಲ್ಲಿ ಐದು ಕೋಟಿ ತಾಣಗಳಿದ್ದುವು. ಅಂದರೆ ಕಳೆದೆರಡು
ವರ್ಷಗಳಲ್ಲಿ ಅಂತರ್ಜಾಲದ ಬೆಳವಣಿಗೆ ಅಸಾಧಾರಣ ಗತಿಯಲ್ಲಿ ಸಾಗಿದೆ ಎಂದಾಯಿತು.
ವಿದ್ಯುನ್ಮಾನ ಅಂಚೆ ಸೇವೆ ಒದಗಿಸುವ ತಾಣಗಳಿಂದ ಹಿಡಿದು, ಸುದ್ದಿ ತಾಣಗಳು,
ಕಂಪೆನಿಗಳ-ಸಂಸ್ಥೆಗಳ ವೆಬ್ ಸೈಟುಗಳು, ಇ-ವಾಣಿಜ್ಯ ಉದ್ದೇಶದ ಸೈಟುಗಳು, ಶಿಕ್ಷಣ
ಸಂಸ್ಥೆಗಳ-ವಿಶ್ವವಿದ್ಯಾಲಯಗಳ ಸೈಟುಗಳು, ನೌಕರಿ ಹುಡುಕಲು ಸಹಾಯ ಮಾಡುವ ಸೈಟುಗಳು,
ಸಾಮಾಜಿಕ ಜಾಲವನ್ನು ರಚಿಸಲು ಅವಕಾಶ ನೀಡುವ ಸೈಟುಗಳು, ವಧೂವರರ ಮಿಲನಕ್ಕೆ ಸಹಾಯ ಮಾಡುವ
ತಾಣಗಳ ಜತೆಗೆ ಅಶ್ಲೀಲ ಚಿತ್ರ-ವಿಡಿಯೋ-ಸಾಹಿತ್ಯ ಒದಗಿಸುವ, ಭಯೋತ್ಪಾದನಾ ಚಟುವಟಿಕೆಗೆ
ಸಹಾಯ ಮಾಡುವ ತಾಣಗಳು, ಕಾನೂನು ಬಾಹಿರ ಚಟುವಟಿಕೆಗಳಿಗೆ ಕುಮ್ಮಕ್ಕು ನೀಡುವ ತಾಣಗಳೂ
ಅಂತರ್ಜಾಲದಲ್ಲಿ ಸೊಂಪಾಗಿ ಬೆಳೆದಿವೆ.ಅಂತರ್ಜಾಲದ ಜನಕ ಟಿಮ್ ಬರ್ನಸ್ ಲೀ ಆಧುನಿಕ ವೆಬ್
ಸೈಟುಗಳ ಜನಕನೆಂದು ಪರಿಗಣಿತನಾಗಿದ್ದಾನೆ. ಆತ ಅಂತರ್ಜಾಲ ಬೆಳೆಯುತ್ತಿರುವ ಪರಿಯ ಬಗ್ಗೆ
ಕಳವಳ ವ್ಯಕ್ತ ಪಡಿಸಿದ್ದಾನೆ. ಇದರ ಬೆಳವಣಿಗೆ ಅರ್ಥ ಮಾಡಿಕೊಳ್ಳಲು ಕಠಿನವಾಗುವ ಹಾಗಿದೆ.
ಅದನ್ನು ಅಧ್ಯಯನ ಮಾಡಲು ತಂತ್ರಜ್ಞರಷ್ಟೇ ಅಲ್ಲದೆ, ಸಾಮಾಜಿಕ ವಿಜ್ಞಾನಿಗಳೂ ಸಹಾಯ
ಮಾಡಬೇಕೆಂದು ಆತನ ಅನಿಸಿಕೆ.CERN- European Organization for Nuclear Research
ಪ್ರಯೋಗಾಲಯ ಅಂತರ್ಜಾಲದ ಉಗಮ ತನ್ನಿಂದ ಆಯಿತೆಂದು ತನ್ನ ವೆಬ್ ಪುಟದಲ್ಲಿ ಈಗಲೂ
ಸಾರುತ್ತಿದೆ.
ಮರೆ ಮರೆಯಲ್ಲೂ ಕ್ಯಾಮರಾ!
ಬ್ರಿಟನ್‌ನಲ್ಲಿ ಈಗ ಸಾರ್ವಜನಿಕ ಸ್ಥಳಗಳಲ್ಲಿ ನಾಲ್ಕು ಮಿಲಿಯನ್ ಕ್ಯಾಮರಾಗಳು
ಸ್ಥಾಪನೆಯಾಗಿವೆ. ಭಯೋತ್ಪಾದನಾ ಚಟುವಟಿಕೆಗಳು,ಕಾನೂನ ಬಾಹಿರ ಚಟುವಟಿಕೆಗಳು ನಡೆಯುವಾಗ
ಕಣ್ಣಿಡಲು ಸಾರ್ವಜನಿಕ ಸ್ಥಳಗಳಲ್ಲಿ ಜನರ ಚಟುವಟಿಕೆಗಳನ್ನು ದಾಖಲಿಸುವ ಕ್ಯಾಮರಾಗಳನ್ನು
ಸ್ಥಾಪಿಸುವ ಕಾರ್ಯ ಅಲ್ಲಿ ಬರದಿಂದ ನಡೆದಿದೆ. ಜತೆಗೆ ಜನರು ಕ್ರೆಡಿಟ್ ಕಾರ್ಡ್, ಏಟಿಮ್
ಬಳಸಿ ಮಾಡುವ ವ್ಯವಹಾರಗಳೂ ದಾಖಲಾಗುತ್ತವೆ.ಮೊಬೈಲ್‌ ಫೋನ್‌ಗಳಂತೂ ಜನರ ಕರೆಗಳನ್ನು
ದಾಖಲಿಸಿ,ಅವರ ವ್ಯವಹಾರಗಳನ್ನು ತನಿಖೆಗೆ ಒಳಪಡಿಸಲು ಅವಕಾಶ ನೀಡುತ್ತವೆ.ಮುಂದಿನ
ದಿನಗಳಲ್ಲಿ ಮಕ್ಕಳು ಶಾಲೆಯಲ್ಲಿ ಏನು ತಿನ್ನುತ್ತಾರೆ ಎನ್ನುವುದನ್ನು ದಾಖಲಿಸಿ,
ಹೆತ್ತವರಿಗೆ ತಿಳಿಯಲು ಸಾಧ್ಯವಾಗಿಸುವ ತಂತ್ರಜ್ಞಾನವೂ ಬರಲಿದೆಯಂತೆ.ಕಂಪೆನಿಗಳು ನೌಕರರು
ತಮ್ಮ ಕಚೇರಿಯಲ್ಲಿ ಹೇಗೆ ಸಮಯ ಕಳೆಯುತ್ತಾರೆ ಎನ್ನುವ ಬಗ್ಗೆ ಹದ್ದಿನ ಕಣ್ಣಿಡುತ್ತವೆ. ಈ
ಉಸಿರುಗಟ್ಟಿಸುವ ವಾತಾವರಣದ ಬಗೆಗೆ ಅಸಮಾಧಾನ ವ್ಯಕ್ತ ಪಡಿಸುವವರ ಸಂಖ್ಯೆ ದಿನೇ ದಿನೇ
ಹೆಚ್ಚುತ್ತಿದೆಮಿಲ್‌ಬ್ಲಾಗ್ ಎನ್ನುವ ರಣರಂಗದ ವರದಿ ಇರಾಕಿನಲ್ಲಿ ಕಾದುತ್ತಿರುವ
ಅಮೆರಿಕನ್ ಸೈನಿಕರು ತಮ್ಮ ಅನುಭವಗಳ ಬಗ್ಗೆ ಬ್ಲಾಗ್ ಬರೆದು ಅಂತರ್ಜಾಲದಲ್ಲಿ
ಪ್ರಕಟಿಸುತ್ತಿದ್ದಾರೆ. ಮಿಲಿಟರಿಯ ರಹಸ್ಯಗಳ ಸೋರಿಕೆಗೆ ಇವು ಆಸ್ಪದ ಕೊಡುತ್ತವೆ ಎಂದು
ಮಿಲಿಟರಿ ಮೂಲಗಳು ಕಳವಳ ವ್ಯಕ್ತ ಪಡಿಸಿರುವುದರಿಂದ, ಈಗ ಕೆಲವು ಬ್ಲಾಗ್‌ಗಳು
ಅಂತರ್ಜಾಲದಿಂದ ಮರೆಯಾಗುತ್ತಿವೆ.*ಅಶೋಕ್‌ಕುಮಾರ್‍ ಎ
