* ಕನ್ನಡಕ್ಕೆ ಶತ್ರುವಾಗುತ್ತಿರುವ ಸ್ಮಾರ್ಟ್‌ಫೋನುಗಳು

 *ಕನ್ನಡಕ್ಕೆ ಶತ್ರುವಾಗುತ್ತಿರುವ ಸ್ಮಾರ್ಟ್‌ಫೋನುಗಳು*

[[http://4.bp.blogspot.com/-LHYa02ln8lA/T6amm0UB-fI/AAAAAAAACFI/DUPV0o8FSQU/s1600/smartphone.jpg][[[http://4.bp.blogspot.com/-LHYa02ln8lA/T6amm0UB-fI/AAAAAAAACFI/DUPV0o8FSQU/s200/smartphone.jpg]]]]

*
*
 ಒಂದೆರಡು ವರ್ಷಗಳ ಹಿಂದೆ ಟ್ವಿಟರ್,ಫೇಸ್‌ಬುಕ್‌ಗಳಂತಹ ತಾಣದಲ್ಲಿ ಕಿರು ಸಂದೇಶಗಳನ್ನು
ಬರೆಯುವವರು,ಕನ್ನಡದಲ್ಲಿ ಸಂದೇಶಗಳನ್ನು ಬರೆಯುವುದು ಹೆಚ್ಚಿತ್ತು.ಅದೇ ಸಮಯದಲ್ಲಿ
ಸ್ಮಾರ್ಟ್‌ಫೋನುಗಳ ಬಳಕೆ ಹೆಚ್ಚತೊಡಗಿತು.ಬಂತು ನೋಡಿ ತಾಪತ್ರಯ.ಸ್ಮಾರ್ಟ್‌ಫೋನುಗಳಲ್ಲಿ
ಕನ್ನಡ ಸಂದೇಶಗಳನ್ನು ಓದಲು ಮತ್ತು ಬರೆಯಲು ಅನುಕೂಲತೆ ಇರಲಿಲ್ಲ.ಹೊರಗಡೆಯಿದ್ದಾಗ
ಸ್ಮಾರ್ಟ್‌ಫೋನುಗಳ ಮೂಲಕ ಸಂದೇಶ ಓದುವುದು ಮತ್ತು ಬರೆಯುವವರಿಗೆ ಕನ್ನಡ ಸಂದೇಶಗಳು
ಚೌಕಗಳಾಗಿ ಕಾಣಿಸುತ್ತಿದ್ದುವು.ಹೀಗಾಗಿ ಕನ್ನಡ ಸಂದೇಶಗಳನ್ನು ಇಂಗ್ಲೀಷ್ ಲಿಪಿ ಬಳಸಿ
ಬರೆಯುವುದು ಹೆಚ್ಚಿತು.ಈಗಲೂ ಹೆಚ್ಚಿನ ಮೊಬೈಲ್ ಫೋನು ತಯಾರಕರು ಕನ್ನಡ ಭಾಷೆಯನ್ನು
ಅಳವಡಿಸುವ ಕಷ್ಟ ತೆಗೆದುಕೊಂಡಿಲ್ಲ.ಒಪೆರಾದಂತಹ ಬ್ರೌಸರ್ ಹಾಕಿಕೊಂಡರೆ,ಕನ್ನಡ ಯುನಿಕೋಡ್
ಸಂದೇಶಗಳನ್ನು ಓದಲು ಸಾಧ್ಯವಾಗುತ್ತದಾದರೂ,ಕನ್ನಡ ಸಂದೇಶಗಳನ್ನು ರಚಿಸಲು
ಸಾಧ್ಯವಿಲ್ಲ.ಹೀಗಾಗಿ ಕನ್ನಡದ ಬಳಕೆ ಕಡಿಮೆಯಾಗಲು ಸ್ಮಾರ್ಟ್‌ಫೋನುಗಳು  ಪರೋಕ್ಷವಾಗಿ
ಕಾರಣವಾಗುತ್ತಿವೆ.ಅಂದಹಾಗೆ ಅಗ್ಗದ ದರದ ಉಬಿಸ್ಲೇಟ್ ಟ್ಯಾಬ್ಲೆಟ್ ಸಾಧನದಲ್ಲಿ ಭಾರತೀಯ
ಭಾಷೆಗಳ ಬಳಕೆಗೆ ಅನುಕೂಲ ಕಲ್ಪಿಸಲಾಗಿದೆಯೆಂದು ಕಂಪೆನಿ ಹೇಳಿಕೊಂಡಿದೆ.ಕನ್ನಡ ಬಳಕೆಗೂ
ಅವಕಾಶವಿರಬಹುದು ಎಂಬ ಆಶಾವಾದಕ್ಕೆ ಈ ಸುದ್ದಿ ಎಡೆ ಮಾಡಿಕೊಟ್ಟಿದೆ.
 --------------------------------------------
 *ಸ್ಯಾಮ್‌ಸಂಗ್ ಹೊಸ ಪ್ರಸಂಗ*
 ಸ್ಯಾಮ್‌ಸಂಗ್ ಗ್ಯಾಲಕ್ಸಿ SIII ಸ್ಮಾರ್ಟ್‌ಫೋನುಗಳು ಮಾಸಾಂತ್ಯದ ವೇಳೆ
ಮಾರುಕಟ್ಟೆಯನ್ನು ತಲುಪಲಿವೆ.ಮುಖ ಪರಿಚಯದ ಮೂಲಕ ಲಾಗಿನ್,ಮಾತನ್ನು ಆಲಿಸಿ,ಬಳಕೆದಾರನ
ಇಚ್ಛೆಯನ್ನು ಅರಿಯುವ ಸಾಮರ್ಥ್ಯ ಗ್ಯಾಲಕ್ಸಿಯ ವೈಶಿಷ್ಟ್ಯ.ಇದು ಆಂಡ್ರಾಯಿಡ್
ಫೋನು,ಆಂಡ್ರಾಯಿಡ್4 ಐಸ್‌ಕ್ರೀಂ ಸ್ಯಾಂಡ್‌ವಿಚ್ ಆಪರೇಟಿಂಗ್ ವ್ಯವಸ್ಥೆಯನ್ನಿದರಲ್ಲಿ
ಬಳಸಲಾಗುತ್ತಿದೆ.4.8 ಇಂಚು ತೆರೆ,ಒಂದು ಸೆಂಟಿಮೀಟರ್‌ಗೂ ಕಡಿಮೆ ದಪ್ಪ,ನೂರಮೂವತ್ತಮೂರು
ಗ್ರಾಂ ತೂಕ,ಸೂಪರ್ ಅಮೊಲಾಯಿಡ್ ತೆರೆ,ಎರಡು ಕ್ಯಾಮರಾ ಇದರ ಇತರ ಮುಖ್ಯ
ಗುಣವಿಶೇಷತೆಗಳು.ಒಂದು ಕ್ಯಾಮರಾ 8 ಮೆಗಾಪಿಕ್ಸೆಲ್ ಸ್ಪಷ್ತತೆಯದ್ದಾದರೆ,ಇನ್ನೊಂದು 1.9
ಮೆಗಾಪಿಕ್ಸೆಲುಗಳದ್ದು.ಒಂದೇಸಲಕ್ಕೆ ಇಪ್ಪತ್ತು ಚಿತ್ರಗಳನ್ನು ಸೆರೆ ಹಿಡಿದು,ಅದರಲ್ಲಿ
ಅತ್ಯುತ್ತಮ ಚಿತ್ರವನ್ನಾಯ್ದು ಕೊಡುವ ಸ್ಮಾರ್ಟ್‍ನೆಸ್ ‍ಫೋನಿಗಿದೆ.ಬಳಕೆದಾರನ ಮುಖ
ಪರಿಚಯ,ಆತನ ಧ್ವನಿಯನ್ನು ಗುರುತಿಸುವ ಜಾಣ್ಮೆ ಮಾತ್ರವಲ್ಲ,ಆತನ ನಡವಳಿಕೆಯ ರೀತಿಯನ್ನದು
ಗುರುತಿಸಬಲ್ಲುದು.ಮಾತಿನ ಮೂಲಕ ಬೇಕಾದ ಹಾಡುಗಳನ್ನು ನುಡಿಸುವುದು,ಮಿಂಚಂಚೆ-ಕಿರು ಸಂದೇಶ
ರವಾನೆ,ಕ್ಯಾಮರಾ ಆನ್ ಮಾಡಿ ಚಿತ್ರಗ್ರಹಣ ಸಾಧ್ಯವಾಗುತ್ತದೆ.ಇನ್ನು ಸಂದೇಶ
ರಚಿಸುತ್ತಿರುವಾಗ,ಮನಸ್ಸು ಬದಲಿಸಿ,ವ್ಯಕ್ತಿಗೆ ಕರೆ ಮಾಡಬಯಸಿದರೆ ಮೊಬೈಲ್
ಹ್ಯಾಂಡ್‌ಸೆಟ್ಟನ್ನು ಕಿವಿಯ ಬಳಿ ಒಯ್ದರೆ ಮುಗಿಯಿತು.ಫೋನು ಆ ವ್ಯಕ್ತಿಯ ನಂಬರಿಗೆ ಕರೆ
ಮಾಡಬಲ್ಲುದು.ಮತ್ತೊಂದು ಗ್ಯಾಲಕ್ಸಿ ಫೋನಿಗೆ ಕಡತವನ್ನು ವರ್ಗಾಯಿಸಲು ಇದರಲ್ಲಿಎಸ್-ಬೀಮ್
ಎನ್ನುವ ಹೊಸ ವ್ಯವಸ್ಥೆಯಿದೆ.ಪೋನುಗಳನ್ನು ತಾಗಿಸಿ ಹಿಡಿದುಕೊಂಡು ಒಂದು ಜೀಬಿ ಕಡತವನ್ನು
ಮೂರು ನಿಮಿಷದಲ್ಲಿ ವರ್ಗಾಯಿಸಬಹುದು.ಫೋಟೋವೊಂದರಲ್ಲಿರುವ ನಿಮ್ಮ ಸ್ನೇಹಿತರಿಗೆ
ಚಿತ್ರವನ್ನು ಕಳುಹಿಸುವುದು ಚಿಟಿಕೆ ಹೊಡೆದಷ್ಟು ಸುಲಭವಾಗಿಸುವ ವ್ಯವಸ್ಥೆ
ಗ್ಯಾಲಕ್ಸಿಯಲ್ಲಿದೆ.ಗ್ಯಾಲಕ್ಸಿ ಫೋನಿನ ಬೆಲೆಯಿನ್ನೂ ಬಹಿರಂಗವಾಗಿಲ್ಲ.
 ----------------------------------------------
 *ನಗರ ನಿಭಾಯಿಸಲು ತಂತ್ರಾಂಶ*
 ಮುಂದಿನ ದಶಕಗಳಲ್ಲಿ ಜನಸಂಖ್ಯೆಯ ಎಪ್ಪತ್ತು ಭಾಗದಷ್ಟು ಜನರು ನಗರಗಳಲ್ಲೇ
ವಾಸಿಸಲಿದ್ದಾರೆ ಎನ್ನುವುದು ತಜ್ಞರ ಲೆಕ್ಕಾಚಾರ. ಇಂತಹ ಜನಸಂದಣಿಯ ಮಹಾನಗರಗಳ
ವಿದ್ಯುಚ್ಛಕ್ತಿ,ನೀರು ಮತ್ತು ಸಾರಿಗೆ ವ್ಯವಸ್ಥೆಗಳನ್ನು ನಿಭಾಯಿಸಲು ಕಂಪ್ಯೂಟರುಗಳ
ಬಳಕೆ ಅನಿವಾರ್ಯವಾಗಲಿದೆ.ಇವುಗಳಿಗೆ ಪ್ರತ್ಯೇಕ ಆಪರೇಟಿಂಗ್ ವ್ಯವಸ್ಥೆಗಳು ಬೇಕು.ಹೊಸ
ವ್ಯವಸ್ಥೆಯನ್ನು ಲಂಡನ್ ನಗರದಲ್ಲಿ ಅಳವಡಿಸಿ ಪರೀಕ್ಷಿಸಲು ಸಿದ್ಧತೆಗಳು ನಡೆದಿವೆ.ನಗರದ
ನೀರು,ವಿದ್ಯುದುತ್ಪಾದನೆ ಮತ್ತು ನಗರ ಸಾರಿಗೆ ವ್ಯವಸ್ಥೆಗಳು ಪರಸ್ಪರ
ಪೂರಕವಾಗಿರಬೇಕಾಗುತ್ತದೆ.ಇವುಗಳು ದಿನಪೂರ್ತಿ ಕೆಲಸ ಮಾಡುತ್ತಲೂ
ಇರಬೇಕಾಗುತ್ತದೆ.ರಸ್ತೆಯ ದೀಪಗಳ ಬೆಳಕು ವಾಹನಗಳ ಓಡಾಟವಿದ್ದಾಗ ಹೆಚ್ಚು ಪ್ರಕಾಶ
ಬೀರಿ,ಇತರ ಸಮಯದಲ್ಲಿ ಮಂದವಾಗಿರುವಂತೆ ನೋಡಿಕೊಳ್ಳುವುದರಿಂದ ತೊಡಗಿ,ಎಲ್ಲಾ ಕೆಲಸಗಳೂ
ದಕ್ಷತೆಯಿಂದ ನಡೆಯುವಂತೆ ಈ ವ್ಯವಸ್ಥೆ ನಿಯಂತ್ರಿಸುತ್ತದೆ.
 -----------------------------------
 *ನ್ಯಾನೋ ಸಬ್‌ಮೆರೀನುಗಳ ಮೂಲಕ ತೈಲ ಸೋರಿಕೆ ನಿಯಂತ್ರಣ*
 ನ್ಯಾನೋ ಯಂತ್ರಗಳ ಮೂಲಕ ಕೆಲಸ ಮಾಡಿಸಿಕೊಳುವತ್ತ ಸಂಶೋಧಕರ ಗುರಿ ನೆಟ್ಟಿದೆ.ಮಾನವ
ಕೂದಲಿನ ಅಗಲದ ಹತ್ತನೇ  ಒಂದು ಭಾಗದಷ್ಟು ಸಣ್ಣ ಗಾತ್ರದ ನ್ಯಾನೋ ಯಂತ್ರಗಳ ಮೂಲಕ ತೈಲ
ಸೋರಿಕೆಯಾದ ಸ್ಥಳವನ್ನು ಶುದ್ಧೀಕರಿಸಲು ಬಳಸುವುದು ತಜ್ಞರ ಮುಂದಿರುವ ಸವಾಲು.ಈ ನ್ಯಾನೋ
ಸಬ್‌ಮೆರೀನುಗಳು ತಮಗೆ ಬೇಕಾದ ಶಕ್ತಿಯನ್ನು ತಾವೇ ಉತ್ಪಾದಿಸಬಲ್ಲುವು.ಇಂತಹ ನ್ಯಾನೋ
ಯಂತ್ರಗಳು ತೈಲದ ಅಣುಗಳನ್ನು ಕೂಡಿಸಿ,ತೈಲವನ್ನು ಸಂಗ್ರಹಿಸಿ,ಸಂಗ್ರಾಹಾಗರಕ್ಕೆ
ಒಯ್ಯಬಲ್ಲುವು.ಹಾಗೆಯೇ ಇಂತಹ ನ್ಯಾನೋಯಂತ್ರಗಳು ಮಾನವ ದೇಹದಲ್ಲಿ ಔಷಧಿಯನ್ನು
ರಕ್ತಪ್ರವಾಹದ ಮೂಲಕ ಬೇಕಾದ ಜಾಗದಲ್ಲಿ ಹೊರಬಿಟ್ಟು,ಔಷದದ ಪರಿಣಾಮವನ್ನು
ಹೆಚ್ಚಿಸಬಲ್ಲುವು.ಸದ್ಯ ಪ್ರಯೋಗಾಲಯದೊಳಗೆ ಇಂತಹ ಯಂತ್ರಗಳನ್ನು ಪರಿಶೀಲಿಸಲಾಗಿದೆ.ನೈಜ
ಪರಿಸರದಲ್ಲಿವುಗಳ ಬಳಕೆಗೆ ಕಾಲ ಕೂಡಿಬಂದಿದೆ ಎನ್ನುವುದು ಹೊಸಸುದ್ದಿ.
 -----------------------------------------------------------
 *ಫೇಸ್‌ಬುಕ್ ಐಪಿಓ:ಎಪ್ಪತ್ತೈದು ಬಿಲಿಯನ್ ಗುರಿ*
 ತನ್ನ ಎರಡು ಬಿಲಿಯನ್ ಶೇರುಗಳನ್ನು  ಇಪ್ಪತ್ತೆಂಟರಿಂದ ಮೂವತ್ತೈದು ಡಾಲರು ಬೆಲೆಯ
ನಡುವಣ ಬೆಲೆ ನಿಗದಿ ಪಡಿಸಿ ಮಾರಲು ಫೇಸ್‌ಬುಕ್ ಕಂಪೆನಿ ಸಿದ್ಧತೆ ನಡೆಸಿದೆ.ಇದರಿಂದ
ಹೆಚ್ಚೆಂದರೆ ಎಪ್ಪತ್ತೈದು ಬಿಲಿಯನ್ ಡಾಲರು ಹಣಸಂಗ್ರಹಿಸಬಹುದು.ಫೇಸ್‌ಬುಕ್ ಮುಖ್ಯಸ್ಥ
ಜ್ಯುಕ್ಕರ್‌‍ಬರ್ಗ್ ಈಗ ಈ ಕೆಲಸದಲ್ಲಿ ವ್ಯಸ್ತರಾಗಿದ್ದಾರೆ.ಅಂದಹಾಗೆ ಫೇಸ್‌ಬುಕ್ ಈ
ತ್ರೈಮಾಸಿಕದಲ್ಲಿ ಇನ್ನೂರೈದು ದಶಲಕ್ಷ ಡಾಲರು ಗಳಿಸಿದೆ.ವ್ಯವಹಾರ ಒಂದು ಬಿಲಿಯನ್
ಡಾಲರುಗಳಷ್ತು.ಕಂಪೆನಿಯ ಗಳಿಕೆ ಕುಗ್ಗಿದೆ.ಜಾಹೀರಾತೇ ಮುಖ್ಯ ಆದಾಯ ಮೂಲವಾಗಿ
ಹೊರಹೊಮ್ಮಿದೆ.ಇತ್ತೀಚೆಗೆ ಇನ್ಸ್ಟಾಗ್ರಾಮ್ ಎನ್ನುವ ಕಂಪೆನಿಯನ್ನು
ತನ್ನದಾಗಿಸಿಕೊಳ್ಳಲು,ಫೇಸ್‌ಬುಕ್ ಮುನ್ನೂರು ದಶಲಕ್ಷ ಡಾಲರು ಹಣವನ್ನು ನಗದಾಗಿ, ಉಳಿದ
ಏಳುನೂರು ದಶಲಕ್ಷ ಡಾಲರನ್ನು ಶೇರು ರೂಪದಲ್ಲಿ ನೀಡಿದೆಯಂತೆ.
 ---------------------------------------------------------
 *ಹಾರ್ವರ್ಡ್,ಎಂಐಟಿ:ಎಡೆಕ್ಸ್ ಆನ್‌ಲೈನು ಕೋರ್ಸು*
 ಪ್ರಖ್ಯಾತ ವಿಶ್ವವಿದ್ಯಾಲಯದ ವಿದ್ಯಾರ್ಥಿಯಾಗಿ ಕಲಿಯಲೀಗ ಅವಕಾಶ ಸಿಗಲಿದೆ.ಹಾರ್ವರ್ಡ್
ಮತ್ತು ಮಸಾಚ್ಯುಸೆಟ್‌ನ ಎಂಐಟಿ ವಿಶ್ವವಿದ್ಯಾಲಯಗಳು ಜತೆಯಾಗಿ ಆನ್‌ಲೈನ್ ಕೋರ್ಸುಗಳನ್ನು
ಆರಂಭಿಸಲಿವೆ.ಎಡೆಕ್ಸ್ ಎಂಬ ಹೆಸರಿನ ಈ ಕೋರ್ಸುಗಳಿಗೆ ನೋಂದಾಯಿಸಿಕೊಂಡವರಿಗೆ ವಿವಿಗಳು
ವಿಡಿಯೋ,ನೋಟ್ಸುಗಳನ್ನು ಒದಗಿಸುತ್ತವೆ.ಕಲಿಕೆಯನ್ನು ಆನ್‌ಲೈನ್ ಪರೀಕ್ಷೆ ಮತ್ತು
ಮನೆಗೆಲಸಗಳ ಮೂಲಕ ತುಲನೆ ಮಾಡಿ,ತೇರ್ಗಡೆಯಾದವರಿಗೆ ಸಣ್ಣ ಶುಲ್ಕ ವಿಧಿಸಿ ಪ್ರಮಾಣಪತ್ರ
ನೀಡುವ ಯೋಚನೆ ವಿವಿಗಳದ್ದು.ಕಲಿಕೆಗೆ ಶುಲ್ಕವಿಲ್ಲ.ಇಂತಹ ಆನ್‌ಲೈನ್ ಕೋರ್ಸುಗಳು
ಸ್ಟಾನ್‌ಪರ್ಡ್,ಪೆನ್ಸಿಲ್ವೇನಿಯಾದಂತಹ ವಿವಿಗಳ ಮೂಲಕವೂ ನಡೆಯುತ್ತಿವೆ.ಲಕ್ಷಾಂತರ ಜನ
ನೋಂದಾಯಿಸಿ,ಕೊನೆ ಹಂತಕ್ಕೆ ಮುಟ್ಟುವಾಗ ಉಳಿಯುವವರು ಹತ್ತುಸಾವಿರದಷ್ಟು ಮಂದಿ ಮಾತ್ರಾ
ಎಂದು ವಿವಿಗಳ ಪ್ರಸಕ್ತ ಅನುಭವ.ಏನೇ ಇರಲಿ, ಆಸಕ್ತರಿಗೆ ಕಲಿಕೆಗೆ ಹೊಸ ಮಾರ್ಗ
ಸಿಕ್ಕಿದೆ.ಮಾತ್ರವಲ್ಲ,ಖ್ಯಾತ ವಿದ್ಯಾಸಂಸ್ಥೆಗಳ ವಿದ್ಯಾರ್ಥಿ ತಾನೆಂದು ಹೆಗ್ಗಳಿಕೆಗೂ
ಪಾತ್ರವಾಗುವ ಅದೃಷ್ಟ ದೊರೆಯಲು ಇಂಟರ್ನೆಟ್ ನಿಮಿತ್ತವಾಗಲಿದೆ.
 ---------------------------------------------------
 *ಬರಲಿದೆ ದೇಹದಲ್ಲಿ ಧರಿಸುವ ಮೊಬೈಲ್ *
 ಇದು ಮೊದಲ ಓದಿಗೆ ಕತೆಯಂತೆ ಕಾಣಬಹುದು.ಇಂಟೆಲ್ ಕಂಪೆನಿಯು ಮೊಬೈಲ್ ಫೋನುಗಳನ್ನು
ಮನುಷ್ಯನ ಮಿದುಳಿಗೆ ಬೆಸೆಯಲು ಸಂಶೋಧನೆಯನ್ನು ತೀವ್ರಗೊಳಿಸಿದೆ.ಹಾಗೆಂದು ಇದು
ಸದ್ಯೊಭವಿಷತ್ತಿನಲ್ಲಿ ಸಾಧ್ಯವಾಗದು.ಮಿದುಳಿಗೆ ಮೊಬೈಲ್ ಫೋನನ್ನು ಸಂಪರ್ಕಿಸುವುದು
ಹೇಗೆನ್ನುವುದು  ಈ ನಿಟ್ಟಿನಲ್ಲಿ ಮೊದಲು ನಡೆಯಬೇಕಾದ ಸಂಶೋಧನೆ.ಮಾನವ ಸಹಜ ರೀತಿಯಲ್ಲಿ
ಮೊಬೈಲ್ ನಿಯಂತ್ರಣ ಸಾಧ್ಯವಾಗಬೇಕಿದೆ.ಮಾತು,ಯೋಚನೆಯ ಮೂಲಕ ಮೊಬೈಲ್ ಜತೆ ಸಂವಹನ
ಸಾಧ್ಯವಾಗಬೇಕು.ಹಾಗಾದಾಗ,ಕ್ಲೌಡ್ ಸೇವೆಯಲ್ಲಿ ಲಭ್ಯವಿರುವ ಸರ್ವ ಮಾಹಿತಿಯೂ
ಮೊಬೈಲ್‌ಧಾರಿಗೆ ಸಿಗುತ್ತದೆ.ಮರೆವಿನ ಪ್ರಶ್ನೆ ಆಗ
ಅಪ್ರಸ್ತುತವಾಗಲಿದೆ.ನೋಡಿದ್ದನ್ನೆಲ್ಲಾ ರೆಕಾರ್ಡ್ ಮಾಡಿ,ಇತರರ ಜತೆ ಹಂಚಿಕೊಳ್ಳುವುದು
ಸಾಧ್ಯವಾಗಲಿದೆ. ಆ ದಿನಗಳು ಬೇಗನೇ ಬರಲಿ ಎಂದಿರಾ?ತಥಾಸ್ತು!

*[[http://epaper.udayavani.com/PDF/MANIPAL/2012-05-07/man07051206m.pdf][UDAYAVANI]]*
 **ಅಶೋಕ್‌ಕುಮಾರ್ ಎ*
