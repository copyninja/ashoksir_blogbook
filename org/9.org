* ಅನ್ಯಾಯದ ಪೇಟೆಂಟ್: ತಡೆಯಲು ವಿಶ್ವಕೋಶ

ಹಿಂದಿನಿಂದಲೂ ಜನಬಲ,ಧನಬಲ ಮತ್ತು ವಸ್ತುಗಳನ್ನು ಸಂಪನ್ಮೂಲಗಳೆಂದು ಬಗೆಯಲಾಗಿತ್ತು.
ಆದರೆ, ಮಾಹಿತಿಯುಗವಾದ ಇಂದು ಮಾಹಿತಿಯನ್ನೂ ಸಂಪನ್ಮೂಲವೆಂದು ತಿಳಿಯಲಾಗುತ್ತಿದೆ.ಯಾರೇ
ಆದರೂ ತಮಗೆ ತಿಳಿದ ಜ್ಞಾನದ ಬಗ್ಗೆ ಪೇಟೆಂಟ್ ಪಡೆದು, ಅದರ ಉಪಯೋಗವನ್ನು ಇತರರು
ಪಡೆಯುವುದನ್ನು ತಡೆಯಬಹುದು. ಸಂಶೋಧನೆ ಮಾಡಿ, ಪಡೆದ ಜ್ಞಾನವನ್ನು ಪೇಟೆಂಟ್ ಮೂಲಕ
ರಕ್ಷಿಸುವುದು ಸಾಮಾನ್ಯ ಪ್ರಕ್ರಿಯೆ. ಅದರ ಜತೆ ಜನಸಾಮಾನ್ಯರಿಗೆ ತಿಳಿದ
ಜ್ಞಾನವನ್ನು,ತಮ್ಮ ಸಂಶೋಧನೆ ಎಂದು ಹಕ್ಕು ಸ್ಥಾಪಿಸುವ ಪ್ರವೃತ್ತಿಯೂ ಬೆಳೆದಿದೆ. ಚರ್ಮದ
ರಕ್ಷಣೆಗೆ ಅರಸಿನದ ಉಪಯೋಗ, ಕಹಿಬೇವಿನ ಶಿಲೀಂಧ್ರ ನಿರೋಧಕ ಗುಣ ಭಾರತದ ಜನತೆಗೆ
ಶತಮಾನಗಳಿಂದಲೂ ಗೊತ್ತಿರುವ ಸಂಗತಿಯಾದರೂ,ಇದರ ಬಗ್ಗೆ ಹಕ್ಕು ಸ್ವಾಮ್ಯವನ್ನು
ಅಮೆರಿಕಾದಲ್ಲಿ ಪಡೆಯಲಾಯಿತು.ಹೀಗಾಗಲು ಕಾರಣವೆಂದರೆ ಪಾರಂಪರಿಕ ಜ್ಞಾನವನ್ನು
ಹಕ್ಕುಸ್ವಾಮ್ಯ ನೀಡುವ ವಿದೇಶೀ ಸಂಸ್ಥೆಗಳು ಪರಿಗಣಿಸದಿರುವುದೇ ಆಗಿದೆ. ಲಕ್ ಇದ್ದರೆ
ಹಕ್ಕು! ಯಾವುದೇ ಹಕ್ಕುಸ್ವಾಮ್ಯಕ್ಕೆ ಅರ್ಜಿ ಬಂದಾಗ, ಅದರ ಬಗ್ಗೆ ಅದಾಗಲೇ
ಹಕ್ಕುಸ್ವಾಮ್ಯ ಪಡೆಯಲಾಗಿದೆಯೇ ಎಂಬ ಪರಿಶೀಲನೆ ನಡೆಯುತ್ತದೆ. ಹಾಗಿಲ್ಲವಾದರೆ, ಆ
ಜ್ಞಾನದ ಬಗ್ಗೆ ಯಾವುದೇ ಪ್ರಕಟಿತ ವೈಜ್ಞಾನಿಕ ಲೇಖನ ಲಭ್ಯವಿದೆಯೇ ಎಂದು ಪರಿಶೀಲನೆ
ನಡೆಯುತ್ತದೆ. ಕಂಪ್ಯೂಟರೀಕೃತ ಮಾಹಿತಿ ಲಭ್ಯವಿದ್ದರೂ ಹಕ್ಕುಸ್ವಾಮ್ಯ ಸಿಗದು. ಆದರೆ ಬರೇ
ಜನರ ಬಾಯಿಂದ ಬಾಯಿಗೆ ಹರಿದು ಬಂದಿರುವ ಪಾರಂಪರಿಕ ಜ್ಞಾನವನ್ನು ಹಕ್ಕುಸ್ವಾಮ್ಯ ನೀಡುವಾಗ
ಪರಿಗಣಿಸದಿರುವುದು ಭಾರತದಂತಹ ದೇಶಕ್ಕೆ ಸಮಸ್ಯೆ ಒಡ್ಡುತ್ತದೆ. ಜತೆಗೆ ಐರೋಪ್ಯ
ಭಾಷೆಯಲ್ಲದ ಭಾಷೆಯಲ್ಲಿ ಪ್ರಕಟಿತ ಮಾಹಿತಿಯನ್ನು ಪರಿಶೀಲಿಸುವುದಕ್ಕೆ ಪೇಟೆಂಟ್ ನೀಡುವ
ಸಂಸ್ಥೆಗಳು ಮುಂದಾಗದಿರುವುದೂ ಸಮಸ್ಯೆ ಒಡ್ಡುತ್ತದೆ. ಒಮ್ಮೆ ಪೇಟೆಂಟ್ ನೀಡಿಕೆಯಾದ ಮೇಲೆ
ಅದನ್ನು ರದ್ದು ಮಾಡಲು ಭಾರೀ ಪ್ರಯಾಸ ಪಡಬೇಕಾಗುತ್ತದೆ. ವರ್ಷಗಟ್ಟಲೆ ಕೋರ್ಟು ಮೆಟ್ಟಲು
ಹತ್ತಿ ಹೋರಾಟ ನಡೆಸಬೇಕಾಗುತ್ತದೆ. ಅರಸಿನದ ಹಕ್ಕುಸ್ವಾಮ್ಯ ರದ್ದಾಗಲು ಎರಡು ವರ್ಷ
ಬೇಕಾದರೆ, ಕಹಿಬೇವಿನ ಹಕ್ಕುಸ್ವಾಮ್ಯ ರದ್ದು ಮಾಡಲು ಹತ್ತು ವರ್ಷಗಳೇ
ಬೇಕಾಯಿತು.ಬಾಸ್ಮತಿ ಅಕ್ಕಿಯ ಬಗ್ಗೆ ನೀಡಿಕೆಯಾದ ಹಕ್ಕುಸ್ವಾಮ್ಯವನ್ನು ರದ್ದು ಮಾಡಲೂ
ಭಾರತ ಭಾರೀ ಪ್ರಯಾಸ ಪಡಬೇಕಾಯಿತೆನ್ನುವುದು ನಿಮಗೆ ನೆನಪಿರಬಹುದು.ಯೋಗ ಮಾಡಲೂ ಯೋಗ
ಬೇಕು! ಪರಿಸ್ಥಿತಿ ಎಲ್ಲಿಯವರೆಗೆ ಬಂದಿದೆಯೆಂದರೆ, ಯೋಗಾಸನದ ಸುಮಾರು ಮೂವತ್ತಾರು
ಆಸನಗಳು ತನ್ನ ಸಂಶೋಧನೆಗಳೆಂದು ಓರ್ವ ಭಾರತೀಯ ಮೂಲದ ವ್ಯಕ್ತಿ ಅಮೆರಿಕಾದಲ್ಲಿ
ಹಕ್ಕುಸ್ವಾಮ್ಯ ಸ್ಥಾಪಿಸಲು ಶಕ್ತನಾಗಿದ್ದಾನೆ.ಔಷಧೀಯ ಸಸ್ಯಗಳ ಬಗ್ಗೆ ಪಡೆಯಲಾದ
ಹಕ್ಕುಸ್ವಾಮ್ಯಗಳ ಪೈಕಿ ಶೇಕಡಾ ಎಂಭತ್ತರಷ್ಟನ್ನು ಭಾರತೀಯ ಮೂಲದ ಸಸ್ಯಗಳ ಮೇಲೆ
ನೀಡಲಾಗಿದೆ.ಇದರಿಂದ ಇಂತಹ ಪಾರಂಪರಿಕ ಚಿಕಿತ್ಸೆಯನ್ನು ಪಡೆಯುವುದು ಕನಸಿನ ಮಾತಾಗಬಹುದು.
ಅಮೆರಿಕಾದಲ್ಲಿ ಔಷಧ ಕಂಪೆನಿಗಳು ತಯಾರಿಸುತ್ತಿರುವ ಹೊಸ ಔಷಧಿಗಳು ಇಂತಹ ಪೇಟೆಂಟ್
ಆಧಾರಿತವಾಗಿರುವುರಿಂದ, ಅವು ಸಸ್ಯಮೂಲಗಳಾಗಿರುವುದರಲ್ಲಿ ಅಚ್ಚರಿಯೇನೂ ಇಲ್ಲ.ವಿಶ್ವಕೋಶ
ಪರಿಹಾರವಾಗಬಲ್ಲುದು ಪಾರಂಪರಿಕ ಜ್ಞಾನದ ಮೇಲೆ ಹಕ್ಕುಸ್ವಾಮ್ಯ ಸ್ಥಾಪಿಸಲು ಯಾರಾದರೂ
ಪ್ರಯತ್ನಿಸಿ, ಯಶ ಸಾಧಿಸುವುದನ್ನು ತಡೆಯಲು ವಿಶ್ವಕೋಶವನ್ನು ತಯಾರಿಸಿ, ಮುಕ್ತವಾಗಿ
ಅಂತರ್ಜಾಲದಲ್ಲಿ ಒದಗಿಸುವ ಪ್ರಯತ್ನ ಇದೀಗ ಪ್ರಗತಿಯಲ್ಲಿದೆ. ಮೂವತ್ತು ಮಿಲಿಯನ್
ಪುಟಗಳಷ್ಟು ಮಾಹಿತಿಯನ್ನು ಕಲೆಹಾಕಿ ಇಂಗ್ಲಿಷ್, ಜಪಾನೀ, ಜರ್ಮನ್,ಫ್ರೆಂಚ್ ಮತ್ತು
ಸ್ಪಾನಿಷ್ ಭಾಷೆಯಲ್ಲಿ ಲಭ್ಯವಾಗಿಸುವ ಉದ್ದೇಶದಿಂದ ನೂರಕ್ಕೂ ಅಧಿಕ ವೈದ್ಯರು, ಭಾಷಾ
ಅನುವಾದಕರು ಮತ್ತು ಪೇಟೆಂಟ್ ಪರಿಣತರ ತಂಡ ಪರಿಶ್ರಮ ಪಡುತ್ತಿದೆ.ವಿಶ್ವಕೋಶದಲ್ಲಿ
ಪಾರಂಪರಿಕ ಔಷಧಿಗಳು, ಆಸನಗಳ ವಿವರಣೆಯ ಜತೆಗೆ, ಚಿತ್ರಗಳು, ಪ್ರಕಟಿತ ಗ್ರಂಥಗಳ
ಸ್ಕ್ಯಾನ್ ಮಾಡಿದ ಪುಟಗಳು,ಸಸ್ಯಗಳ ಚಿತ್ರಗಳು ಮುಂತಾದುವನ್ನು
ಹೊಂದಿರುತ್ತದೆ.ಪೂರ್ಣಗೊಂಡಾಗ ವಿಶ್ವಕೋಶ ಒಂದೂವರೆ ಲಕ್ಷ ಔಷಧಗಳ ಬಗೆಗೂ ಒಂದೂವರೆ ಸಾವಿರ
ಆಸನಗಳ ಬಗೆಗೂ ಮಾಹಿತಿಯನ್ನು ಹೊಂದಿರುವ ಸಾಧ್ಯತೆ ನಿಚ್ಚಳವಾಗಿದೆ.
ಆಯುರ್ವೇದ,ಯುನಾನಿ,ಸಿದ್ಧ ಪದ್ಧತಿಯ ಔಷಧಗಳ ಬಗೆಗೆ ಸಂಸ್ಕೃತ,ಹಿಂದಿ,ಅರೇಬಿಕ್ ಮತ್ತು
ಹಿಂದಿಯೇ ಮೊದಲಾದ ಭಾಷೆಗಳಲ್ಲಿ ಲಭ್ಯವಿರುವ ಜ್ಙಾನವನ್ನು ಕಂಪ್ಯೂಟರಿನಲ್ಲಿ
ಸೆರೆಹಿಡಿಯುವ ಕಾರ್ಯ ಸುಲಭವಲ್ಲ.ಈ ಯೋಜನೆಗೆ ಎರಡು ಮಿಲಿಯನ್ ಡಾಲರು ಖರ್ಚು
ಬರಲಿದೆ.ನಮ್ಮ ಪಾರಂಪರಿಕ ಜ್ಞಾನವನ್ನು ಇತರರು ಅಪಹರಿಸದಂತೆ ಮಾಡಲು ನಾವು ಮಾಡುವ ಈ
ಖರ್ಚು ಹೆಚ್ಚೇನೂ ಅಲ್ಲವೇನೋ?*ಅಶೋಕ್
