* ಗೋಪುರ ರಕ್ಷಣೆಗೆ ಲೇಪನ

 *ಗೋಪುರ ರಕ್ಷಣೆಗೆ ಲೇಪನ*

[[http://2.bp.blogspot.com/-VRaU8zhccJc/UChiomd5UEI/AAAAAAAACd4/O0wukxtC-ao/s1600/tower.jpg][[[http://2.bp.blogspot.com/-VRaU8zhccJc/UChiomd5UEI/AAAAAAAACd4/O0wukxtC-ao/s1600/tower.jpg]]]]

*
* ಅತಿನೇರಳೆ ಕಿರಣಗಳನ್ನು ಪ್ರತಿಫಲಿಸುವ ಪದರವನ್ನು ಗಾಜಿಗೆ ಲೇಪಿಸುವ ಮೂಲಕ ಗಾಜಿನ
ಗೋಪುರವನ್ನು ಪಕ್ಷಿಗಳಿಂದ ಮುಕ್ತವಾಗಿಡಲು ಸಾಧ್ಯವೆಂದು ಸಿದ್ಧವಾಗಿದೆ.ಗೋಪುರದಿಂದ ಹೊರಟ
ಈ ವಿಕಿರಣಗಳನ್ನು ಪಕ್ಷಿಗಳು ನೋಡಬಲ್ಲುವು.ಹೀಗಾಗಿ ಪಕ್ಷಿಗಳು ಗೋಪುರದತ್ತ
ಸುಳಿಯುವುದಿಲ್ಲ.ಒಳಗಡೆಯಿಂದ ಗೋಪುರದೊಳಗೆ ನಿಂತು ಸಮುದ್ರವನ್ನು ವೀಕ್ಷಿಸುವ
ಮನುಷ್ಯರಿಗಿದು  ಗೋಚರಿಸದು.ಹಾಗಾಗಿ,ಲೇಪನವು ಯಾವ ಸಮಸ್ಯೆಯನ್ನುಂಟು ಮಾಡುವುದೂ ಇಲ್ಲ.
 ಅರ್ನಾಲ್ಡ್ ಗ್ಲಾಸ್ ಎನ್ನುವ ಜರ್ಮನ್ ಕಂಪೆನಿಯು ಈ ಆರ್ನಿಲಕ್ಸ್ ಎನ್ನುವ ಲೇಪನವನ್ನು
ತಯಾರಿಸಲು,ಪ್ರಕೃತಿಯ ವೈಚಿತ್ರ್ಯವೇ ಕಾರಣವಾದ್ದು ವಿಶೇಷ.ಒಂದು ಜಾತಿಯ ಜೇಡರ
ಕೀಟವು,ರಚಿಸುವ ಬಲೆಯು,ಅತಿನೇರಳೆ ಕಿರಣವನ್ನು ಹೊರಹೊಮ್ಮಿಸುವ ಕಾರಣದಿಂದ,ಪಕ್ಷಿಗಳನ್ನು
ದೂರವಿಟ್ಟು,ಬಲೆಯು ಹಾಳಾಗದಂತೆ ಉಳಿಸಲು ನೆರವಾಗುವ ಬಗ್ಗೆ ಬರಹವನ್ನು ಓದಿ,ಕಂಪೆನಿಯ
ಮುಖ್ಯಸ್ಥನು ಪ್ರಭಾವಿತನಾದ್ದು,ಈ ಲೇಪನದ ತಯಾರಿಗೆ ಕಾರಣವಾಯಿತು.ಲೇಪನವನ್ನು ತಯಾರಿಸಲು
ಕಂಪೆನಿಗೆ ತುಸು ಸಮಯ ಹಿಡಿಯಿತು.ಲೇಪನವಿರದ ಗಾಜಿಗೆ ಹೋಲಿಸಿದರೆ,ಲೇಪನವಿರುವ ಗಾಜಿನತ್ತ
ಸುಳಿಯುವ ಪಕ್ಷಿಗಳ ಸಂಖ್ಯೆಯಲ್ಲಿ ಮೂರನೇ ಎರಡು ಭಾಗ ಇಳಿಕೆಯಾದ್ದು ಸಿದ್ಧವಾಗಿದೆ.
 ---------------------------------------------
 *ಇ-ಉದ್ಯಮಿ ಮೂಲಕ ಯೋಜನೆ ಮೇಲೆ ಕಣ್ಣಿಡಿ*
 ಸರಕಾರದ ಜತೆ ಒಪ್ಪಂದ ಮಾಡಿಕೊಂಡು,ಉದ್ಯಮ ಸ್ಥಾಪಿಸಲು ಮುಂದಾಗುವ ಉದ್ಯಮಿಗಳಿಗೆ
ನೆರವಾಗಲು ಕರ್ನಾಟಕ ಸರಕಾರವು ಇಂಟರ್ನೆಟ್ ವೆಬ್‌ಸೈಟ್ ಅನ್ನು
ಆರಂಭಿಸಿದೆ.http://g2b.advantagekarnataka.com/ ಎನ್ನುವ ತಾಣದಲ್ಲಿ ಲಾಗಿನ್
ಆಗಿ,ತಮ್ಮ ಉದ್ಯಮಕ್ಕೆ ಅಗತ್ಯ ಮಂಜೂರಾತಿಗಳು ಸಿಕ್ಕಿವೆಯೋ ಎನ್ನುವುದನ್ನು ಸುಲಭದಲ್ಲಿ
ಅರಿಯಲು ಹೂಡಿಕೆದಾರರಿಗೆ ಸಾಧ್ಯವಾಗುತ್ತದೆ.ಹೀಗಾಗಿ ಕಚೇರಿ ಅಲೆದಾಟ
ತಪ್ಪುತ್ತದೆ.ಸಕಾಲದಲ್ಲಿ ಮಂಜೂರಾತಿ ಸಿಗದ ಪಕ್ಷ ದೂರು ತನ್ನಷ್ಟಕ್ಕೆ ದಾಖಲಾಗುವ
ಸ್ವಯಂಚಾಲಿ ವ್ಯವಸ್ಥೆಯೂ ಇಲ್ಲಿದೆ.
 -----------------------------------
 *ಕೂಡಂಕ್ಕುಳಂ ಅಣುಶಕ್ತಿಸ್ಥಾವರ:ಇಂಧನ ತುಂಬುವಿಕೆಗೆ ತಯಾರಿ*
 ಕೂಡಂಕ್ಕುಳಂ ಪರಮಾಣುಶಕ್ತಿ ಸ್ಥಾವರದ ಎರಡು ಘಟಕಗಳು
ಸಿದ್ಧಗೊಂಡಿವೆ.ತಮಿಳ್ನಾಡಿನಲ್ಲಿರುವ ಈ ಸ್ಥಾವರವು ಜನರ
ವಿರೋಧವನ್ನೆದುರಿಸುತ್ತಿದ್ದು,ರಶ್ಯನ್ ನೆರವಿನೊಂದಿಗೆ ಸಿದ್ಧಗೊಳ್ಳುತ್ತಿದೆ.ಅಣುಇಂಧನ
ತುಂಬುವಿಕೆ ಇನ್ನು ಕೆಲವೇ ದಿನಗಳಲ್ಲಿ ಆರಂಭವಾಗಿ,ಮಾಸಾಂತ್ಯ ಒಂದು ಘಟಕ ವಿದ್ಯುಚ್ಛಕ್ತಿ
ಉತ್ಪಾದನೆ ಆರಂಭವಾಗಬಹುದು. ಘಟಕಗಳ ಸಾಮರ್ಥ್ಯವು ತಲಾ ಒಂದು ಸಾವಿರ
ಮೆಗಾವ್ಯಾಟ್.ಒಂದೊಂದು ಸ್ಥಾವರಕ್ಕೂ ಸುಮಾರು ಎಂಭತ್ತು ಟನ್ ಇಂಧನ
ಬೇಕಾಗುತ್ತದೆ.ಸ್ಥಾವರಕ್ಕೆ ರಿಯಾಕ್ಟರ್ ಮತ್ತಿತರ ಉಪಕರಣಗಳನ್ನು ಪೂರೈಸಿದ ರಶ್ಯಾದ
ಒತ್ತಡಕ್ಕೆ ಮಣಿದು,ರಿಯಾಕ್ಟರ್ ಸ್ಪೋಟದಂತಹ ಅಪಘಾತ ಸಂಭವಿಸಿದರೆ,ಅದರ ಹೊಣೆ ರಿಯಾಕ್ಟರ್
ತಯಾರಕರದ್ದಲ್ಲ,ಅದನ್ನು ನಿರ್ವಹಿಸುವವರದ್ದು ಎಂದು ಅಣುಶಕ್ತಿ ನಿಗಮ ಒಪ್ಪಿಕೊಂಡಿದೆ.ಈ
ಬಗ್ಗೆ ಪ್ರಧಾನಿ ನಿಗಮದ ಸ್ಪಷ್ಟನೆ ಕೋರಿದ್ದು,ಈಗಾಗಲೇ ಸುದ್ದಿ ಮಾಡಿದೆ.ಒಂದೆಡೆ ಜನರು
ಯೋಜನೆಯ ಬಗ್ಗೆ ಭಯಭೀತರಾಗಿರುವಾಗ,ಇಂತಹ ಒಪ್ಪಂದಕ್ಕೆ ಸಹಿ ಹಾಕಿರುವುದು ಅಸಮಾಧಾನ
ಹೆಚ್ಚಿಸಬಹುದು.ಅಲ್ಲದೆ,ಮುಂದಿನ ಯೋಜನೆಗಳ ವೇಳೆ,ಸ್ಥಾವರ ಪೂರೈಕೆದಾರರು ಇಂತಹುದ್ದೆ
ಒಪ್ಪಂದಕ್ಕೆ ಬದ್ಧರಾಗಲು ಬಯಸುವುದು ಸ್ವಾಭಾವಿಕ.ದುರಂತ ಸಂಭವಿಸಿದರೆ,ಅದರ ಜವಾಬ್ದಾರಿ
ಯಾರದ್ದು ಎನ್ನುವುದು ಸ್ಪಷ್ಟವಾಗದೆ,ಸ್ಥಾವರವನ್ನು ಚಾಲೂ ಮಾಡುವುದು ಸರಿಯಾದ ಕ್ರಮವಲ್ಲ
ಎನ್ನುವ ಹಿನ್ನೆಲೆಯಲ್ಲಿ,ಜನದನಿಗೆ ಪ್ರಧಾನಿಯವರು ಧ್ವನಿಯಾಗಿರುವುದು ಒಳ್ಳೆಯ
ಬೆಳವಣಿಗೆಯೇ ಸರಿ.
 -----------------------------------------------
 *ಸತ್ತ ಉದ್ಯೋಗಿಗಳ ಬಗ್ಗೆಯೂ ಗೂಗಲ್ ಔದಾರ್ಯ*
 ಗೂಗಲ್ ಕಂಪೆನಿಯ ಉದ್ಯೋಗಸ್ಥರಿಗೆ ಆಹಾರ,ಉಚಿತ ವಸ್ತ್ರಗಳ ಡ್ರೈಕ್ಲೀನಿಂಗ್,ಮಕ್ಕಳ
ಜನನವಾದಾಗ,ಅಪ್ಪ-ಅಮ್ಮಂದಿರಿಗೆ ಧಾರಾಳ ರಜೆ ಇತ್ಯಾದಿ ಸವಲತ್ತುಗಳಿವೆ.ಸತ್ತ ಉದ್ಯೋಗಿಯ
ಕುಟುಂಬದವರಿಗೆ ಅರ್ಧಾಂಶ ವೇತನವನ್ನು ಹತ್ತು ವರ್ಷ ನೀಡಲೂ,ಮಗುವಿಗೆ ಹತ್ತೊಂಭತ್ತು ವರ್ಷ
ತುಂಬುವವರೆಗೂ ಮಾಸಿಕ ಒಂದು ಸಾವಿರ ಡಾಲರ್ ಸಹಾಯ ಇತ್ಯಾದಿ ಸಹಾಯಗಳ ಮೂಲಕ ಗೂಗಲ್ ತಾನು
ಸತ್ತ ಉದ್ಯೋಗಿಯನ್ನೂ ಕಡೆಗಣಿಸದು ಎನ್ನುವುದನ್ನು ಸ್ಪಷ್ಟಪ್ಪಡಿಸಿದೆ.
 ---------------------------------------------
 *ಬ್ಯಾಂಕ್ ಖಾತೆ ವಿವರ ಕದಿಯುವ ಗಾಸ್ ವೈರಸ್*
 ಕಾಸ್ಪೆರ್ಸ್ಕಿ ಲ್ಯಾಬ್ ಎನ್ನುವ ಕಂಪೆನಿಯು ಹೊಸ ವೈರಸ್‌ಗಳನ್ನು ಕಂಡಿದೆ.ಈ ವೈರಸ್‌ಗಳು
ಕಂಪ್ಯೂಟರ್ ಬಳಕೆದಾರರು ಬ್ಯಾಂಕ್ ಖಾತೆಗೆ ಲಾಗಿನ್ ಆದಾಗ,ಆ ವಿವರಗಳನ್ನು
ಕದ್ದು,ಇಂಟರ್‌ನೆಟ್‌ನಲ್ಲಿರುವ ಸರ್ವರ್  ಕಂಪ್ಯೂಟರಿಗೆ ವಿವರಗಳನ್ನು ರವಾನಿಸಿ,ನಂತರ
ಸ್ವ-ನಾಶವಾಗುತ್ತದೆ.ವಿಶೇಷವೆಂದರೆ ಲೆಬಾನಾನ್‌ನ ಜನರ ಖಾತೆಗಳ ಮೇಲಷ್ಟೇ ಇದು
ಕಣ್ಣಿಡುತ್ತದೆ.ಈ ವೈರಸ್ ಮೂಲ ಯಾವುದು,ಉದ್ದೇಶ ಏನು ಎನ್ನುವುದು ಸ್ಪಷ್ಟವಾಗಿಲ್ಲ.ಕದ್ದ
ಖಾತೆ ವಿವರಗಳ ಹಣವನ್ನು ಕದಿಯಲು ಪ್ರಯತ್ನವಾಗಿಲ್ಲ.ಬದಲು ಖಾತೆಯಲ್ಲಿರುವ ಹಣದ ಮೊತ್ತದ
ಬಗ್ಗೆಯೇ ಹೆಚ್ಚಿನ ಗಮನ ನೀಡಿರುವ ಸಂಶಯ ವ್ಯಕ್ತವಾಗಿದೆ.ಇಂತಹ ವೈರಸ್‌ಗಳು ಜನರ ಆದಾಯದ
ಬಗ್ಗೆ ಕಣ್ಣಿಡುವ ಸರಕಾರಳಿಗೋಸ್ಕರ ಅಭಿವೃದ್ಧಿ ಪಡಿಸಿದ ವೈರಸ್ ಇದ್ದರೂ ಇರಬಹುದು ಎಂದು
ಗುಮಾನಿ.
 ----------------------------------------------
 *ಕ್ಯೂರಿಯೊಸಿಟಿ: ಮಂಗಳಸ್ಪರ್ಶ ಚಿತ್ರೀಕರಣ*
 ಮಂಗಳದ ಅಂಗಳದಲ್ಲಿ ಕ್ಯೂರಿಯೋಸಿಟಿ ಇಳಿದದ್ದನ್ನು ಸ್ವತ: ಕ್ಯೂರಿಯೋಸಿಟಿಯೇ
ಚಿತ್ರೀಕರಿಸಿಕೊಂಡದ್ದು ಕುತೂಹಲ ಮೂಡಿಸಿದೆ.ಮಂಗಳಸ್ಪರ್ಶವಾದ ನಂತರದ ನಲುವತ್ತು
ಸೆಕೆಂಡಿನಲ್ಲಿ ಚಿತ್ರೀಕರಣಗೊಂಡ ದೃಶ್ಯಗಳು,ಕ್ಯೂರಿಯೋಸಿಟಿಯ ಬಲವಂತದ ಮಂಗಳಸ್ಪರ್ಶ ಉಂಟು
ಮಾಡಿದ ಧೂಳಿನ ರಾಶಿಯನ್ನು ತೋರಿಸುತ್ತದೆ.ನಲುವತ್ತೈದು ನಿಮಿಷಗಳ ನಂತರ ತೆಗೆದ ಇನ್ನೊಂದು
ಚಿತ್ರದಲ್ಲಿ,ಧೂಳು ತಿಳಿಗೊಂಡಿದ್ದು ಕಾಣಿಸುತ್ತದೆ.ಕ್ಯೂರಿಯೋಸಿಟಿಯು ನಿಗದಿಯಾಗಿದ್ದ
ಸ್ಥಳದಿಂದ ಒಂದು ಮೈಲಿ ದೂರದಲ್ಲಿ ಇಳಿದದ್ದೀಗ ಲೆಕ್ಕಾಚಾರಗಳಿಂದ ವ್ಯಕ್ತವಾಗಿದೆ.ಮಂಗಳನ
ಮೇಲ್ಮೈಯ ಗುರುತ್ವಶಕ್ತಿ ಭೂಮಿಯ ಶೇಕಡಾ ಮೂವತ್ತೆಂಟು ಭಾಗ ಮಾತ್ರಾ ಇದೆ.ಅಂದಹಾಗೆ
ಅದರಲ್ಲಿ ಇರುವ ಪ್ರಾಸೆಸರ್ ಈಗಿನ ಸೆಲ್‌ಫೋನುಗಳ ಸಂಸ್ಕಾರಕಗಳಿಗೆ ಹೋಲಿಸಿದರೆ ಕಡಿಮೆ
ವೇಗದ್ದು.ಹಾಗೆಯೇ ಅದರಲ್ಲಿ ಲಭ್ಯವಿರುವ ಸ್ಮರಣ ಸಾಮರ್ಥ್ಯವೂ ಕಡಿಮೆಯದ್ದೇ ಆಗಿದೆ.
 ---------------------------------------------
 *ಎರೆಹುಳದಂತೆ ಚಲಿಸುವ ರೊಬೋಟ್*
 ಅಮೆರಿಕಾದ ಎಂಐಟಿ ಮತ್ತು ಸಿಯೋಲ್‌ನ ವಿಶ್ವವಿದ್ಯಾಲಯಗಳ ಸಂಶೋಧಕರು ಪರಸ್ಪರ
ಸಹಭಾಗಿತ್ವದಲ್ಲಿ ರಚಿಸಿದ,ರೊಬೋಟ್ ದೇಹ ರಚನೆ ಎರೆಹುಳುವನ್ನು ಹೋಲುತ್ತದೆ.ಎರೆಹುಳವು
ತನ್ನ ದೇಹವನ್ನು ಮುಂದಕ್ಕೊತ್ತಿ,ಮುದ್ದೆಯಾಗಿ,ನಂತರ ತನ್ನೆ ದೇಹವನ್ನು ನೇರವಾಗಿ
ಚಲಿಸುವುದನ್ನು ಗಮನಿಸಿದ್ದೀರಾ?ಈ ರೊಬೋಟನ್ನು ಸಂಶೋಧಕರು,ಅದೇ ಮಾದರಿಯನ್ನು
ಅನುಸರಿಸಿ,ಚಲಿಸಲು ಸಾಧ್ಯವಾಗುವಂತೆ ರಚಿಸಿದ್ದಾರೆ.ಎರೆಹುಳುವಿನ ದೇಹದಲ್ಲಿ
ದೇಹದುದ್ದಕ್ಕೂ ಇರುವ ಉದ್ದದ ಸ್ನಾಯುಗಳು ಮತ್ತು ಮಡಿಕೆಯಾಗಿರುವ ಸ್ನಾಯುಗಳ ಎರಡು
ಪದರಗಳನ್ನು ಹೊಂದಿದ್ದು,ಅದರ ವಿಶಿಷ್ಟ ಚಲನೆಯನ್ನು ಸಾಧ್ಯವಾಗಿಸುತ್ತದೆ.ಅದೇ ರೀತಿ
ರೊಬೋಟ್ ದೇಹರಚನೆಯನ್ನು ಮಾಡಲು ಸಂಶೋಧಕರು,ಮೆತ್ತಗಿನ ದೇಹದೊಂದಿಗೆ ರಚಿಸಲು ಟೈಟಾನಿಯಮ್
ಮತ್ತು ನಿಕ್ಕೆಲ್‌ನ್ನು ಬಳಸಿದ್ದಾರೆ.ರೊಬೋಟಿಗೆ ಮೆಶ್‌ವರ್ಮ್ ಎಂದು
ಹೆಸರಿಸಿದ್ದಾರೆ.ಇದು ಮೆದುವಾಗಿದ್ದರೂ,ಗುದ್ದಲಿ ಏಟನ್ನೂ ತಡೆದುಕೊಂಡು ಮುನ್ನಡೆಯುವ
ಸಾಮರ್ಥ್ಯ ಪಡೆದಿದೆ.
 ---------------------------------
 *ಗೋಡ್ಯಾಡಿ ಭಾರತಕ್ಕೆ*
 ಗೋಡ್ಯಾಡಿ ಎನ್ನುವ ಕಂಪೆನಿಯು ಇಂಟರ್ನೆಟ್ ತಾಣಗಳ ಯುಆರೆ‌ಎಲ್‌ಗಳನ್ನು
ಮಾರುವುದು,ತಾಣಗಳನ್ನು ಎಸ್ಸೆಸ್ಸೆಲ್ ಪ್ರಮಾಣಪತ್ರಗಳ ಮೂಲಕ ಸುಭದ್ರಗೊಳಿಸುವ ಸೇವೆ
ನೀಡುತ್ತದೆ.ಈಗ ಕಂಪೆನಿಯು ಭಾರತದಲ್ಲಿ ತನ್ನ ಕಚೇರಿಯನ್ನು ತೆರೆಯಲು
ನಿರ್ಧರಿಸಿದೆ.ಹಾಗಾಗಿ ಹಲವರನ್ನು ನೇಮಿಸಿಕೊಂಡಿದೆ ಕೂಡಾ.ಇದೇ ವೇಳೆ ಈ ಸಲದ ತ್ರೈಮಾಸಿಕ
ಫಲಿತಾಂಶದ ಪ್ರಕಾರ,ಕೋಗ್ನಿಸೆಂಟ್ ಕಂಪೆನಿಯು ಭಾರತದಲ್ಲಿ ಟಿಸಿಎಸ್ ನಂತರದ ಐಟಿ
ಕಂಪೆನಿಯಾಗಿದೆ.ಇನ್ಫೋಸಿಸ್ ಮತ್ತು ವಿಪ್ರೋ ನಂತರದ ಸ್ಥಾನಗಳನ್ನು ಪಡೆದಿವೆ.

*[[http://www.udayavani.com/news/176055L15-%E0%B2%AE-%E0%B2%A4-%E0%B2%89%E0%B2%A6-%E0%B2%AF-%E0%B2%97-%E0%B2%97%E0%B2%B3-%E0%B2%AC%E0%B2%97-%E0%B2%97-%E0%B2%AF--%E0%B2%97-%E0%B2%97%E0%B2%B2---%E0%B2%94%E0%B2%A6-%E0%B2%B0-%E0%B2%AF.html][UDAYAVANI]]*
 ಈ ಅಂಕಣ ಬರಹಗಳು http://ashok567.blogspot.comನಲ್ಲೂ ಲಭ್ಯವಿವೆ.
 **ಅಶೋಕ್‌ಕುಮಾರ್ ಎ*

