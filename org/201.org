* ಜೈಲಿನೊಳಗಿಂದ ಬಿಪಿಓ

[[http://www.udayavani.com/epaper/ViewPDf.aspx?Id=41154][*Udayavani
Bangalore*]]
 *ಜೈಲಿನೊಳಗಿಂದ ಬಿಪಿಓ*
 ಜೈಲಿನಲ್ಲಿರುವ ಖೈದಿಗಳನ್ನು ಬಳಸಿಕೊಂಡು ಕೆಲಸ ಮಾಡುವ ಬಿಪಿಓ ಹೈದರಾಬಾದಿನ ಜೈಲಿನಲ್ಲಿ
ಬರಲಿದೆ.ಕಚೇರಿ ಕೆಲಸವನ್ನು ಹೊರಗುತ್ತಿಗೆ ನೀಡಿ,ಕಚೇರಿ ನಿರ್ವಹಣಾವೆಚ್ಚವನ್ನು
ತಗ್ಗಿಸುವ ವಿಧಾನ ಜನಪ್ರಿಯವಾಗಿರುವುದು ಯಾರಿಗೆ ಗೊತ್ತಿಲ್ಲ?ಖೈದಿಗಳಿಂದ ಕೆಲಸ ಮಾಡಿಸಲು
ಕಂಪ್ಯೂಟರ್ ಜಾಲ ಮತ್ತು ಅಂತರ್ಜಾಲದ ಬಳಕೆ ಮಾಡುವ ವಿಶಿಷ್ಠ ಪ್ರಯೋಗ ಭಾರತದಲ್ಲಿ
ಪ್ರಾಯಶ: ಮೊದಲ ಬಾರಿಗೆ ನಡೆದಿದೆ.ರೇಡಿಯಂಟ್ ಇನ್ಫೋ ಸಿಸ್ಟಮ್ಸ್ ಎನ್ನುವ ಐಟಿ ಸಂಸ್ಥೆಯ
ಜತೆ ಸೇರಿ ಹೈದರಾಬಾದಿನ ಸೆಂಟ್ರಲ್ ಜೈಲು ಈ ಸಾಹಸಕ್ಕಿಳಿದಿದೆ.ಅಲ್ಲಿನ ಜೈಲಿನಲ್ಲಿ
ಹೆಚ್ಚಿನ ಐಟಿ ಪರಿಣತ ಖೈದಿಗಳಿದ್ದಾರೋ ಗೊತ್ತಿಲ್ಲ. ವಿದ್ಯಾವಂತ,ಕಂಪ್ಯೂಟರ್
ಪರಿಣತರನ್ನು ಜೈಲಿನೊಳಗಿನ ಬಿಪಿಓ "ಕಚೇರಿ"ಗೆ ಕರೆತಂದು ಕೆಲಸ ಮಾಡಿಸಿ,ಕೆಲಸದ ಅವಧಿಯ
ನಂತರ,ಖೈದಿಗಳನ್ನು ವಾಪಸ್ಸು ಅವರವರ ಸೆಲ್‌ಗಳಿಗೆ ಕಳಿಸಲಾಗುವುದು."ಕಚೇರಿ" ಹಗಲು ಮತ್ತು
ರಾತ್ರಿ ಪಾಳೆಯಗಳಲ್ಲಿ ಮೂರು ಪಾಳೆಯಗಳಲ್ಲಿ ಕೆಲಸ ಮಾಡುತ್ತದೆ. ಕೆಲಸ ಮಾಡುತ್ತದೆ.ಪ್ರತಿ
ಪಾಳೆಯದಲ್ಲಿ ಎಪ್ಪತ್ತು ಜನ ಕೆಲಸ ಮಾಡುತ್ತಾರೆ. ಇಲ್ಲಿ ಡಾಟಾ ಎಂಟ್ರಿಯಂತಹ ಕೆಲಸವೇ
ಹೆಚ್ಚಾಗಿ ನಡೆವ ಕಾರಣ,ದೂರವಾಣಿ ಕರೆ ಮಾಡುವ ಅವಶ್ಯಕತೆಯಿಲ್ಲ.ಹಾಗಾಗಿ ಸೆರೆವಾಸಿಗಳು
ದೂರವಾಣಿ ಕರೆ ಮಾಡುವ ಭಯವಿಲ್ಲ.ಕಂಪೆನಿಯು ಬಿಪಿಓಗೆ ಬೇಕಾದ ಮೂಲಸೌಕರ್ಯ ಮತ್ತು ಕಚೇರಿ
ನಿರ್ವಹಿಸುವ ಹೊಣೆ ಹೊತ್ತರೆ,ಜೈಲು ಸ್ಥಳಾವಕಾಶ ಮತ್ತು ಜನಬಲವನ್ನು ನೀಡುತ್ತದೆ.ಖಾಸಗಿ
ಮತ್ತು ಸಾರ್ವಜನಿಕ ಸಹಭಾಗಿತ್ವದ ನೆಲೆಯಲ್ಲಿ ಬಿಪಿಓ ಕೆಲಸ ಮಾಡಲಿದೆ.ಬಿಡುಗಡೆಯಾದ
ನಂತರವೂ ಕಂಪೆನಿಗಾಗಿ ದುಡಿವ ಅವಕಾಶ ಖೈದಿಗಳಿಗೆ ಸಿಗಬಹುದು ಎನ್ನುವುದು ಯೋಜನೆಯ
ಮತ್ತೊಂದು ಪ್ಲಸ್‌ಪಾಯಿಂಟ್.ಹೀಗಾಗಿ,ಖೈದಿಗಳು ಬಿಡುಗಡೆಯಾದ ನಂತರ ಹೊಟ್ಟೆಹೊರೆಯಲು ಏನು
ಮಾಡುವುದೆನ್ನುವ ತಲೆಬಿಸಿಯಿಂದ ಮುಕ್ತರಾಗಬಹುದು.
 -------------------------------
 *ಗೂಗಲ್ ಸ್ಕ್ವೇರ್ ಮೂಲಕ ನಿಮಗುತ್ತರ*
 ಅಂತರ್ಜಾಲದಲ್ಲಿ ಶೋಧ ನಡೆಸಿ,ನೀವು ನೀಡಿದ ಪದಗುಚ್ಛವನ್ನು ಹೋಲುವ ಪದವಿರುವ ಅಂತರ್ಜಾಲ
ತಾಣಗಳ ಪಟ್ಟಿಯನ್ನು ಪಡೆಯುವ ಬದಲು,ಪದಪುಂಜದ ಮೇಲೆ ಅಂತಹ ತಾಣಗಳಲ್ಲಿ ಕಂಡ ಮಾಹಿತಿಯನ್ನು
ಕಲೆಹಾಕಿ,ಅದರ ಮೇಲೆ ಒಂದು ವರದಿಯನ್ನು ತಯಾರಿಸಿಕೊಡುವ ಸೇವೆಯನ್ನೊದಗಿಸುವ ತಾಣವೇ ಗೂಗಲ್
ಸ್ಕ್ವೇರ್ಡ್.ಶೋಧಕಾರ್ಯವನ್ನು ಹೊಸ ಮಜಲಿಗೆ ಒಯ್ಯುವ ಪ್ರಯತ್ನವಿದಾಗಿದ್ದು,ನಿಮಗೆ ಬೇಕಾದ
ಮಾಹಿತಿಯನ್ನು ಒಂದುಗೂಡಿಸಿ ಕೊಟ್ಟು,ನಿಮ್ಮ ಪ್ರಯತ್ನವನ್ನು ಕಡಿಮೆಗೊಳಿಸುವ
ನಿಟ್ಟಿನಲ್ಲಿ ಹೊಸ  ಸೇವೆ ಹೆಚ್ಚು ಜನಪ್ರಿಯವಾಗಬಹುದು.ಅಂತಹ ಮಾಹಿತಿಯು ಸದ್ಯ
ಲಭ್ಯವಿಲ್ಲವಾದರೆ ಪದಪುಂಜದ ಬಗೆಗೆ ಹೆಚ್ಚಿನ ಮಾಹಿತಿಯನ್ನು ಕೇಳಿ,ಅಂತಹ ಮಾಹಿತಿಗಳನ್ನು
ಕಲೆ ಹಾಕಲು ಗೂಗಲ್ ಸ್ಕ್ವೇರ್ಡ್ ಪ್ರಯತ್ನಿಸುತ್ತದೆ.
 ----------------------------------------------------------------
 *ಮೈಕ್ರೋಸಾಫ್ಟ್‌ನ ಹೊಸ ಪದಸಂಸ್ಕಾರಕ ಈಗ ಆನ್‌ಲೈನಿನಲ್ಲೂ ಲಭ್ಯ*
 ಗೂಗಲ್ ಕಂಪೆನಿಯು ಪದಸಂಸ್ಕಾರಕ,ಸ್ಪ್ರೆಡ್‌ಶೀಟ್‌ನಂತಹ ಜನಪ್ರಿಯ ತಂತ್ರಾಂಶಗಳನ್ನು
ಅಂತರ್ಜಾಲದಲ್ಲಿ ಮಿಂಚಂಚೆ ಸೇವೆ ಮೂಲಕ ಲಭ್ಯವಾಗಿಸಿ,ಮೈಕ್ರೋಸಾಫ್ಟ್ ಕಂಪೆನಿಗೆ ಸ್ಪರ್ಧೆ
ನೀಡಲು ಯತ್ನಿಸುತ್ತಿದೆ.ಮೈಕ್ರೋಸಾಫ್ಟ್ ಕಂಪೆನಿಯ ಆಫೀಸ್ ತಂತ್ರಾಂಶ ಮಾರುಕಟ್ಟೆ ಶೇರಿನ
ಬಹುಪಾಲು ಅಂದರೆ ಶೇಕಡಾ ತೊಂಭತ್ತಕ್ಕೂ ಅಧಿಕ ಪಾಲನ್ನು ಬಗಲಿಗೇರಿಸಿಕೊಂಡಿದೆ.ಸ್ಪರ್ಧೆ
ಒಡ್ಡುವ ಗುಣಮಟ್ಟದ ಪದಸಂಸ್ಕಾರಕ,ಸ್ಪ್ರೆಡ್‌ಶೀಟ್ ಮತ್ತು ಪವರ್‌ಪಾಯಿಂಟ್ ತಂತ್ರಾಂಶಗಳು
ಉಚಿತವಾಗಿ ಲಭ್ಯವಿದ್ದರೂ,ಮೈಕ್ರೋಸಾಫ್ಟಿನ ಆಫೀಸು ಮೇಲುಗೈ ಉಳಿಸಿಕೊಂಡ ಹಿರಿಮೆ
ಸಾಧಿಸಿದೆ.ಆಫೀಸ್ 2010 ಆವೃತ್ತಿಯನ್ನೀಗ ಬಿಡುಗಡೆ ಮಾಡುತ್ತಿರುವ ಮೈಕ್ರೋಸಾಫ್ಟ್,ಇದರ
ಕೆಲ ಅಂಶಗಳನ್ನು ಅಂತರ್ಜಾಲ ಮೂಲಕ ಉಚಿತವಾಗಿ ನೀಡಿ,ಗೂಗಲ್‌ಗೆ ಸವಾಲೆಸಿದಿದೆ.ತನ್ನ
ನಲುವತ್ತು ಕೋಟಿ ನೋಂದಾಯಿತ ವಿಂಡೋಸ್ ಲೈವ್   ಬಳಕೆದಾರರಿಗೆ ಈ ಸೌಕರ್ಯವನ್ನು
ಮೈಕ್ರೋಸಾಫ್ಟ್ ನೀಡಲಿದೆ.ಅತ್ಯವಶ್ಯಕ ಸೇವೆಗಳು ಅಂತರ್ಜಾಲ ಮೂಲಕ ಲಭ್ಯವಿದ್ದು,ಹೆಚ್ಚಿನ
ಸೌಕರ್ಯಗಳು ಬೇಕಾದರೆ,ಆಫೀಸ್ ತಂತ್ರಾಂಶವನ್ನು ಖರೀದಿಸಬೇಕಾಗುತ್ತದೆ.
 -----------------------------
 *ಓದುಗರ ಆಯ್ಕೆ:ಸುದ್ದಿಗಾಗಿ ಬೇಟೆಯಾಡುವವರಿಗೆ  ತಾಣ*
 ಮೊಬೈಲಿನಲ್ಲಿ ಪ್ರಾದೇಶಿಕ ಭಾಷೆಗಳ ಪತ್ರಿಕೆಗಳನ್ನು ಮೊಬೈಲಿನಲ್ಲಿ ನೋಡುವ ಸೇವೆ
ಒದಗಿಸುವ ತಾಣ http://www.newshunt.com ಆಗಿದೆ.ಒಂಭತ್ತು ವಿವಿಧ
ಭಾಷೆಗಳ,ಇಪ್ಪತ್ತರಷ್ಟು ಪತ್ರಿಕೆಗಳು ಸದ್ಯಕ್ಕೆ ಲಭ್ಯವಿವೆ.ವಿಶೇಷವೆಂದರೆ ವಿವಿಧ
ಕಂಪೆನಿಗಳ ಐನೂರು ವಿವಿಧ ಹ್ಯಾಂಡ್‌ಸೆಟ್‌ಗಳಲ್ಲಿ ಈ ಸೇವೆ ಲಭ್ಯವಿರುವಂತೆ
ಮಾಡಲಾಗಿದೆ.ಹೆಚ್ಚಿನೆಲ್ಲಾ ಸೆಲ್‌ಫೋನ್ ಆಪರೇಟರ್‌ಗಳೂ ಕೂಡಾ ಈ ಸೇವೆ
ಒದಗಿಸುತ್ತಿದ್ದಾರೆ.ಇದರ ಸೇವೆ ಪಡೆಯಲು ತಂತ್ರಾಂಶವನ್ನು
ಅನುಸ್ಥಾಪಿಸಿಕೊಳ್ಳಬೇಕಾಗುತ್ತದೆ. ಎಸ್ ಎಂ ಎಸ್ ಸಂದೇಶವನ್ನು 57333ಗೆ hunt ಎಂಬ
ವಿಷಯದೊಂದಿಗೆ ಕಳುಹಿಸಬೇಕು.ತಂತ್ರಾಂಶವನ್ನು ಅನುಸ್ಥಾಪಿಸಿದ ನಂತರ,ನಿಮಗೆ ಬೇಕಾದ
ಪತ್ರಿಕೆಯನ್ನು ಆಯ್ದು,ಬೇಕಾದ ತೆರನ ಸುದ್ದಿಗಳನ್ನು ಆಯ್ದರೆ ಸರಿ.ನಿಮ್ಮ
ಸೆಲ್‌ಪೋನ್‌ನಲ್ಲಿ ಜಿಪಿಆರೆಸ್ ಸೌಕರ್ಯವಿರಬೇಕಾಗಿರುವುದು ಮುಖ್ಯ.ಮಂಗಳೂರಿನ "ಉದಯವಾಣಿ"
ಓದುಗ ಕಾರ್ತಿಕ್ ಪೈಯವರು ಈ ತಾಣದ ಸೇವೆಯ ಬಗ್ಗೆ ಮಾಹಿತಿ ನೀಡಿದ್ದಾರೆ.
 -------------------------------------------------------------
 *ಓದುಗರ ಆಯ್ಕೆ:ಶೈಕ್ಷಣಿಕ ಚಾನೆಲ್*
 http://www.indiastudychannel.com/ ಎಂಬುದು ಶೈಕ್ಷಣಿಕ ಅಂತರ್ಜಾಲ ತಾಣ.ಇಲ್ಲಿ
ವಿದ್ಯಾರ್ಥಿಗಳಿಗೆ ಮಾರ್ಗದರ್ಶನ,ಮಾದರಿ-ಪ್ರಶ್ನೆಪತ್ರಿಕೆಗಳು,ಉತ್ತರಗಳು,ಸಮಸ್ಯೆಗಳಿಗೆ
ಪರಿಹಾರ,ಚರ್ಚಾಕೂಟಗಳು ಇವೆಲ್ಲವೂ ಇವೆ.ಇಲ್ಲಿ ಅಧ್ಯಯನ ಸಂಪನ್ಮೂಲವನ್ನು ಸೇರಿಸಲು
ನೋಂದಾಯಿತ ಸದಸ್ಯರಿಗೆ ಅವಕಾಶವಿದ್ದು,ಅವರು ಸೇರಿಸಿರುವ ಸಂಪನ್ಮೂಲದ ಉಪಯುಕ್ತತೆಯನ್ನು
ಅನುಸರಿಸಿ,ಅಂಕಗಳನ್ನು ಗಳಿಸುವ ಅವಕಾಶವೂ ಇದೆ.ಕೆಲವು ಸಂಪನ್ಮೂಲಗಳಿಗೆ ಹಣ ಪಾವತಿ ಮಾಡುವ
ವ್ಯವಸ್ಥೆಯಿದ್ದು,ನಿಯತವಾಗಿ ಆದಾಯಗಳಿಸಲೂ ಪ್ರಯತ್ನಿಸಬಹುದು.ಈ ಅಂತರ್ಜಾಲ ತಾಣದ ಬಗ್ಗೆ
ಪತ್ರಿಕೆಯ ಗಮನ ಸೆಳೆದವರು, ಉಡುಪಿಯ ಓದುಗ ಗೋವರ್ಧನ್ ಹೆಗ್ಡೆ.
 --------------------------------------------------------
 *ಸೆಲ್‌ಫೋನ್ ಮಾತಿಗೆ ಮಾತ್ರವಲ್ಲ*

[[http://graphics8.nytimes.com/images/2010/05/14/business/14talk_CA0/14talk_CA0-articleInline.jpg][[[http://graphics8.nytimes.com/images/2010/05/14/business/14talk_CA0/14talk_CA0-articleInline.jpg]]]]

 ಬ್ಲಾಕ್‌ಬೆರಿ,ಐಫೋನ್,ಆಂಡ್ರಾಯಿಡ್ ಸ್ಮಾರ್ಟ್‌ಫೋನ್‌ಗಳ ಬಳಕೆ ಮತ್ತು ಶರವೇಗದ 3ಜಿ
ಮತ್ತು 4ಜಿ ಮೊಬೈಲ್ ಜಾಲಗಳ ಲಭ್ಯತೆಯೊಂದಿಗೆ ವಿದೇಶಗಳಲ್ಲಿ,ಸೆಲ್‌ಫೋನನ್ನು ಮಾತನಾಡಲು
ಬಳಸುವುದಕ್ಕಿಂತ ಮಿಂಚಂಚೆ ಓದಲು,ಕಿರುಸಂದೇಶಗಳನ್ನು ಕಳುಹಿಸಲು,ಸಾಮಾಜಿಕ ಜಾಲಗಳನ್ನು
ಜಾಲಾಡಲು,ಸುದ್ದಿ ಓದಲು,ವಿಡಿಯೋ-ಹಾಡುಗಳ ಮೂಲಕ ಮನರಂಜನೆ ಪಡೆಯಲು,ಟಿವಿ ವೀಕ್ಷಣೆಗೆ
ಹೀಗೆ ತರಹೇವಾರಿ ರೀತಿಯಲ್ಲಿ ಬಳಸಲು ಬಳಕೆದಾರರು ತೊಡಗಿದ್ದಾರೆ.ಭಾರತದಲ್ಲೂ 3ಜಿ ಸೇವೆಗೆ
ಸ್ಪೆಕ್ಟ್ರಮ್ ಹಂಚಿಕೆ ಪ್ರಕ್ರಿಯೆ ಮುಕ್ತಾಯದ ಹಂತಕ್ಕೆ ಬಂದಿದ್ದು,ಸರಕಾರಕ್ಕೆ ಹತ್ತಿರ
ಹತ್ತಿರ ಐವತ್ತು ಸಾವಿರ ಕೋಟಿ ಆದಾಯ ತರುವುದು ಖಚಿತ.ಇನ್ನು ಈ ಸ್ಪೆಕ್ಟ್ರಮ್ ಪಡೆದ
ಖಾಸಗಿ ಮೊಬೈಲ್ ಸೇವಾದಾತೃಗಳು 3ಜಿ ಸೇವೆಯನ್ನು ಒದಗಿಸಿ,ಭಾರತದಲ್ಲೂ ಧ್ವನಿಕರೆಗಿಂತ ಇತರ
ಮೌಲ್ಯಾಧಾರಿತ ಸೇವೆಗಳಿಗೆ ಹೆಚ್ಚಿನ ಒತ್ತನ್ನು ನೀಡಿ,ತಮ್ಮ ಹೂಡಿಕೆಯನ್ನು
ನಗದಾಗಿಸಿಕೊಳ್ಳಲು ಮೇಲಾಟ ನಡೆಸಲಿದ್ದಾರೆ.ಬಳಕೆದಾರನು ಇದರ ಪ್ರಯೋಜನ ಪಡೆದು
ರಾಜಮರ್ಯಾದೆ ಪಡೆಯಲಿದ್ದಾನೆ.ಅಂತಹ ದಿನಗಳಿಗಾಗಿ ಹೆಚ್ಚು ಕಾಯಬೇಕಿಲ್ಲ ಎನ್ನುವುದು
ಸಂತಸದ ವಿಷಯ.

*udayavani*[[http://www.udayavani.com/epaper/ViewPDf.aspx?Id=40944][http://www.udayavani.com/epaper/ViewPDf.aspx?Id=40944]]
 **ಅಶೋಕ್‌ಕುಮಾರ್ ಎ***
