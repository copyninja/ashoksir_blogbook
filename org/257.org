* "ಕಣಜ" ತುಂಬಿ

*"ಕಣಜ" ತುಂಬಿ*

[[http://4.bp.blogspot.com/-3kUMBTxolrc/TfVj3SqcAkI/AAAAAAAABnA/NYpaL3lIt_Y/s1600/kanaja_logo-trans.png][[[http://4.bp.blogspot.com/-3kUMBTxolrc/TfVj3SqcAkI/AAAAAAAABnA/NYpaL3lIt_Y/s1600/kanaja_logo-trans.png]]]]

 ಕನ್ನಡದ ಜಾಲತಾಣ,www.kanaja.in ನೋಡಿದ್ದೀರಿ ತಾನೇ?ಇದನ್ನು ಕನ್ನಡದ
ವಿಶ್ವಕೋಶವಾಗಿಸುವ ಪ್ರಯತ್ನದಲ್ಲಿ "ಕಣಜ"ದಲ್ಲಿ ವಿವಿಧ ವಿಷಯಗಳ ಬಗ್ಗೆ ಬರಹಗಳನ್ನು
ಸೇರಿಸಲು ಮುಕ್ತ ಸ್ವಾಗತವಿದೆ.ಇದನ್ನು ಮಾಡಲು ತಾಣಕ್ಕೆ ಭೇಟಿ
ನೀಡಿ,ನೋಂದಾಯಿಸಿಕೊಳ್ಳಿ.ನಂತರ ಬರಹಗಳನ್ನು ಸೇರಿಸಲು,ಈಗಾಗಲೇ ಇರುವ ಬರಹಗಳಿಗೆ
ತಿದ್ದುಪಡಿ ಸೂಚಿಸಲು ಸಾಧ್ಯ.ಗುಣಮಟ್ಟದ ಬರಹ ಬರೆಯುವವರು,ತಮ್ಮ ಕೆಲಸದ ಬಗ್ಗೆ ನೈಜ
ಕಾಳಜಿ ಹೊಂದಿದ್ದವರಿಗೆ ಸಂಪಾದಕ ಮಂಡಳಿಗೂ ಸೇರುವ ಅವಕಾಶ ಸಿಗಬಹುದು.ಬ್ಲಾಗು
ಹೊಂದಿರುವವರು,ತಮ್ಮ ಬ್ಲಾಗಿನಲ್ಲಿ ಕಣಜದ ಬಗ್ಗೆ ಬ್ಯಾನರುಗಳನ್ನೂ ಹಾಕಿಕೊಳ್ಳಬಹುದು.ಈ
ಮೂಲಕ "ಕಣಜ"ಕ್ಕೆ ಹೆಚ್ಚಿನ ಪ್ರಚಾರ ಸಿಗಬಹುದು.ಸದ್ಯ ಇದರಲ್ಲಿ ಎರಡು ಸಾವಿರದಿನ್ನೂರು
ಬರಹಗಳಿವೆ.ಕನ್ನಡ ವಿಕಿಪೀಡಿಯಾಕ್ಕೆ ಹೋಲಿಸಿದರೆ ಇಲ್ಲಿರುವ ಬರಹಗಳ ಸಂಖ್ಯೆ ಕಡಿಮೆಯೇ.
 -----------------------------------------
 *ಸಾಧನ:ಗಣನೆಗೆ ಬರುವ ಗುಣಗಳು*
 ಯಾವುದೇ ಸಾಧನವನ್ನು ಆಯ್ದುಕೊಳ್ಳುವಾಗ,ಅದರ ಯಾವ ಸವಲತ್ತು ಮತ್ತು ಗುಣಗಳು
ಮುಖ್ಯವಾಗುತ್ತವೆ ಎಂಬುದರ ಅರಿವು ಬಳಕೆದಾರನಿಗಿದ್ದರೆ ಚೆನ್ನ.ಇಲ್ಲವಾದರೆ
ಜಾಹೀರಾತಿನಲ್ಲಿರುವ ಹಲವಾರು ಅನಗತ್ಯ ವಿವರಗಳು ನಮ್ಮ ಆಯ್ಕೆಯನ್ನು
ಕ್ಲಿಷ್ಟವಾಗಿಸುತ್ತವೆ.ಕಾರು ಕೊಳ್ಳುವಾಗ ಕಾರಿನ ಮೈಲೇಜ್,ವಾತಾನುಕೂಲಿ ವ್ಯವಸ್ಥೆ,ಜಾಗ
ವೈಶಾಲ್ಯ ಮಾತ್ರಾ ಮುಖ್ಯವಾಗಿರಬಹುದು.ಅದೇ ರೀತಿ ಟ್ಯಾಬ್ಲೆಟ್ ಸಾಧನ ಕೊಳ್ಳುವಾಗ ಯಾವ
ಗುಣಗಳನ್ನು ಮುಖ್ಯವಾಗಿ ಗಮನಿಸಬಹುದು?ಸಾಧನದ ಬೆಲೆ,ಅದರ ಸ್ಕ್ರೀನ್‌ನ ಸ್ಪಷ್ಟತೆ,ಸ್ಪರ್ಶ
ಸಂವೇದಿ ಇದೆಯೇ,ಸಂಸ್ಕಾರಕದ ವೇಗ ಮತ್ತು ಸ್ಮರಣಶಕ್ತಿ ಸಾಮರ್ಥ್ಯ ಇವುಗಳ ಕಡೆ ಹೆಚ್ಚಿನ
ಗಮನ ಅಗತ್ಯ.ಇತರ ಗುಣಗಳು ಅವರವರ ಭಾವಕ್ಕೆ,ಭಕುತಿಗೆ ಸಂಬಂಧ ಪಟ್ಟುದು!ಸಂಸ್ಕಾರಕ ಕಡಿಮೆ
ಗಿಗಾಹರ್ಟ್ಸ್‌ನದ್ದಾದರೆ,ಎರಡು ಕೋರ್‌ನ ಸಂಸ್ಕಾರಕವಾದರೆ ಒಳಿತು.ಯಾವ ಪೋರ್ಟುಗಳಿವೆ
ಎನ್ನುವುದು ಮುಖ್ಯವಾಗುವುದು ಅವನ್ನು ಇತರ ಸಾಧನಗಳಿಗೆ ಸಂಪರ್ಕಿಸುವ ಉದ್ದೇಶವಿದ್ದರೆ
ಮಾತ್ರಾ.
 ಇನ್ನು ಲ್ಯಾಪ್‌ಟಾಪ್‌ನ ಮಟ್ಟಿಗೆ ಹೇಳುವುದಾದರೆ,ಅದರ ಭಾರ,ಬ್ಯಾಟರಿ ಅವಧಿಯ ಬಗ್ಗೆ
ಹೆಚ್ಚಿನ ಒತ್ತು ಕೊಡಬೇಕು.ರಾಮ್ ಸ್ಮರಣಶಕ್ತಿ ಸಾಮರ್ಥ್ಯ,ಹಾರ್ಡ್‌ಡಿಸ್ಕ್
ಸಾಮರ್ಥ್ಯ,ಸಂಸ್ಕಾರಕದ ಗಿಗಾಹರ್ಟ್ಸ್-ಎಷ್ಟು ಕೋರ್ ಸಂಸ್ಕಾರಕ ಎನ್ನುವುದನ್ನೂ
ಗಮನಿಸಿ-ಆದರೆ ಕ್ವಾಡ್‌ಕೋರ್ ಸಂಸ್ಕಾರಕಗಳು ಸಾಮಾನ್ಯ ಉಪಯೋಗಕ್ಕೆ
ಅಗತ್ಯವಿಲ್ಲ.ಕಂಪ್ಯೂಟರ್ ಆಟಗಳನ್ನಾಡಲು ಬಯಸುವವರು ಗ್ರಾಫಿಕ್ಸ್ ರಾಂ ಮತ್ತು
ಗ್ರಾಫಿಕ್ಸ್ ಕಾರ್ಡ್ ಬಗ್ಗೆ ಹೆಚ್ಚಿನ ಗಮನ ನೀಡಿದರೆ ಸಾಕು.ಇವು ಪ್ರಸಿದ್ಧ
ಪಿಸಿವರ್ಲ್ಡ್ ಮ್ಯಾಗಜೀನ್‌ನ ಅನಿಸಿಕೆಗಳು.
 ಪ್ರಿಂಟರುಗಳ ಮಟ್ಟಿಗೆ ಹೇಳುವುದಾದರೆ,ಮುದ್ರಣದ ಸ್ಪಷ್ಟತೆ,ಒಂದು ಕಾರ್ಟ್ರಿಜಿನಲ್ಲಿ
ಮುದ್ರಿಸಬಹುದಾದ ಪ್ರತಿಗಳ ಸಂಖ್ಯೆ,ಕಾಗದದ ಎರಡೂ ಮಗ್ಗುಲುಗಳಲ್ಲಿ ಮುದ್ರಿಸಬಹುದೇ ಮತ್ತು
ಮುದ್ರಣದ ವೇಗ ಇವುಗಳನ್ನು ಗಮನಿಸಿ.
 ಸೆಲ್‌ಫೋನುಗಳ ತೆರೆಯ ಅಳತೆ,ಸ್ಪಷ್ಟತೆ,ಸ್ಪರ್ಶಸಂವೇದಿಯೇ ಅಲ್ಲವೇ ಮತ್ತು ಬ್ಯಾಟರಿ
ಬಳಕೆಯ ಅವಧಿ ಇವು ಮುಖ್ಯವಾಗಿ ಗಮನಿಸ ಬೇಕಾದ ಅಂಶಗಳು.
 --------------------------------------
 *ಪಿಯಾನೋ:ಗೂಗಲ್ ಡೂಡಲ್*

[[http://3.bp.blogspot.com/-ZQLTVxpO8KE/TfVj_5FC5eI/AAAAAAAABnE/JnoI6hLZ2Ew/s1600/doodle.jpg][[[http://3.bp.blogspot.com/-ZQLTVxpO8KE/TfVj_5FC5eI/AAAAAAAABnE/JnoI6hLZ2Ew/s320/doodle.jpg]]]]

 ಗೂಗಲ್ ತನ್ನ ಶೋಧ ಪುಟದಲ್ಲಿ ಚಿತ್ರವನ್ನು ನೀಡುವ ಪದ್ಧತಿ ಹೊಂದಿರುವುದು ನಿಮಗೆ
ಗೊತ್ತೇ ಇರುತ್ತದೆ.ಸಾಂದರ್ಭಿಕವಾಗಿ ಇದನ್ನು ರೂಪಿಸಿ,ಜನರ ಕುತೂಹಲ ಸೆಳೆಯಲು ಗೂಗಲ್
ಸಫಲವಾಗಿದೆ.ಕಳೆದ ಗುರುವಾರ ಪಿಯಾನೋವನ್ನು ದೂಡಲ್ ಆಗಿ ನೀಡಿತ್ತು. ಪಾಲ್ ಎನ್ನುವ
ಕಲಾವಿದನ ಸ್ಮರಣೆಯಲ್ಲಿದನ್ನು ನೀಡಲಾಗಿತ್ತು.ಮತ್ತೂ ಒಂದು ವಿಶೇಷವೆಂದರೆ,ಅದನ್ನು
ನುಡಿಸಲು ಸಾಧ್ಯವಾಗುವಂತೆ ಮಾಡಲಾಗಿತ್ತು.ಜನರು ತಾವು ನುಡಿಸಿದಾಗ ಬಂದ ಸಂಗೀತವನ್ನು
ರೆಕಾರ್ಡ್ ಮಾಡುವ ಸವಲತ್ತೂ,ಕೆಲವು ದೇಶಗಳಲ್ಲಿ ಲಭ್ಯವಾಗಿತ್ತು.ಪಿಯಾನೋ ಬುಡದಲ್ಲಿರುವ
ಕೀಲಿಮಣೆಯಲ್ಲಿ ಟೈಪಿಸಿದ ಪದಗಳಿಗನುಸಾರವಾಗಿ ಪಿಯಾನೋ ಸಂಗೀತ ಆಲಿಸಲೂ
ಸಾಧ್ಯವಾಗಿತ್ತು.ಜನರ ಒತ್ತಾಯದ ಮೇರೆಗೆ ಇದನ್ನು ಮತ್ತೊಂದು ದಿನವೂ ಬದಲಿಸದೆ,ಉಳಿಸಲು
ಗೂಗಲ್ ನಿರ್ಧರಿಸಿತು.ಶೋಧ ಪುಟಕ್ಕೆ ಜನರು ಅಂತರ್ಜಾಲವನ್ನು ಶೋಧಿಸಲು ಬರುವುದಷ್ಟೇ
ಇಲ್ಲದೆ,ಡೂಡಲಿಗೋಸ್ಕರವೂ ಬರುವ ಮೂಲಕ ಜನಾಕರ್ಷಣೆಯಲ್ಲಿ ಇತರ ಶೋಧ ಪುಟಗಳನ್ನು ಸತತವಾಗಿ
ಹಿಂದಿಕ್ಕಲು ಗೂಗಲ್ ಸಫಲವಾಗಿದೆ.ಮೈಕ್ರೋಸಾಫ್ಟಿನ ಬಿಂಗ್,ಯಾಹೂ ಶೋಧ ಅವಲಂಬಿಸುವ ಜನರ
ಸಂಖ್ಯೆ ಬಹಳ ಕಡಿಮೆ.
 -------------------------
 *ಸಿಟಿಗ್ರೂಪ್:ಕ್ರೆಡಿಟ್‌ಕಾರ್ಡ್ ಮಾಹಿತಿ ನಷ್ಟ*
 ಅಮೆರಿಕಾದ ಸಿಟಿಗ್ರೂಪ್ ಕಂಪೆನಿಯಲ್ಲಿದ್ದ ಎರಡು ಲಕ್ಷ ಕ್ರೆಡಿಟ್‌ಕಾರ್ಡುಗಳ ಖಾತೆ
ಮತ್ತು ಮಿಂಚಂಚೆ ವಿಳಾಸ ಸೋರಿ ಹೋಗಿದೆ. ದಾಳಿಕೋರರು ಕಂಪೆನಿಯ ಅಂತರ್ಜಾಲ ತಾಣಕ್ಕೆ
ಲಗ್ಗೆ ಹಾಕಿ,ಮಾಹಿತಿ ಕದಿಯಲು ಸಫಲರಾಗಿದ್ದಾರೆ.ಇನ್ನು ಗ್ರಾಹಕರಿಗೆ ಹೊಸ ಕಾರ್ಡು ಕೊಡುವ
ವ್ಯವಸ್ಥೆ ಮಾಡಬೇಕಿದೆ.ಪಾಸ್‌ವರ್ಡ್,ಜನ್ಮದಿನಾಂಕಗಳಂತಹ ಮಾಹಿತಿ ದಾಳಿಕೋರರಿಗೆ
ಸಿಕ್ಕಿಲ್ಲವೆನ್ನುವುದು ಸಮಾಧಾನದ ವಿಷಯ.ಇತ್ತೀಚೆಗೆ ಇಂತಹ ದಾಳಿಗಳು
ಸಾಮಾನ್ಯವಾಗುತ್ತಿವೆ.ದೊಡ್ಡ ದೊಡ್ಡ ಕಂಪೆನಿಗಳೂ ದಾಳಿಕೋರರ ಹಾವಳಿಗೀಡಾಗುತ್ತಿರುವುದು
ಕಳವಳದ ವಿಷಯ.ಕ್ಲೌಡ್‌ಕಂಪ್ಯೂಟಿಂಗ್‌ನಂತಹ ಸೇವೆಗಳು ಜನಪ್ರಿಯವಾಗುತ್ತಿರುವ ವೇಳೆ ಇಂತಹ
ದಾಳಿಗಳು,ಈ ವ್ಯವಸ್ಥೆಗಳನ್ನು ಬಳಸುವುದು ಸುರಕ್ಷಿತವೇ ಎನ್ನುವ ಪ್ರಶ್ನೆಯನ್ನೂ
ಹುಟ್ಟಿಹಾಕುತ್ತಿವೆ.
 ----------------------------------------------------------
 *ಎಚ್ ಪಿ ಟಚ್ ಟ್ಯಾಬ್ಲ್ಲೆಟ್*
 ಎಚ್ ಪಿ ಕಂಪೆನಿಯ ಸ್ಪರ್ಶಸಂವೇದಿ ಟ್ಯಾಬ್ಲೆಟ್ ಸಾಧನವು ಜುಲೈಯಲ್ಲಿ
ಲಭ್ಯವಾಗಲಿದೆ.ವೈಫೈ,ಬ್ಲೂಟೂತ್,ಹದಿನಾರು ಮತ್ತು ಮೂವತ್ತೆರಡು ಜೀಬಿ-ಹೀಗೆ ಎರಡು
ಸ್ಮರಣಸಾಮರ್ಥ್ಯದಲ್ಲಿ ಸಿಗುತ್ತದೆ.ಬೆಲೆ ಅಮೆರಿಕಾದಲ್ಲಿ ಐನೂರು ಡಾಲರುಗಳು ಮತ್ತು
ಆರುನೂರು ಡಾಲರುಗಳು.ಎರಡು ಕೋರ್ ಸಂಸ್ಕಾರಕ
ಇದರಲ್ಲಿದೆ.ಗೈರೋ,ಕಂಪಾಸ್,ಎಕ್ಸೆಲೋಮೀಟರುಗಳು ಇದರಲ್ಲಿರುವ ಅನ್ಯ ಯಂತ್ರಾಂಶಗಳಿವೆ.ಇದರ
ಗಾತ್ರ ಐಪ್ಯಾಡ್ ಅಷ್ಟೇ ಇದೆ.ವೆಬ್-ಓಎಸ್ ಎನ್ನುವ ಆಪರೇಟಿಂಗ್ ವ್ಯವಸ್ಥೆ ಇದರಲ್ಲಿ
ಬಳಕೆಯಾಗಿದೆ-ಗೂಗಲ್‌ನ ಆಂಡ್ರಾಯಿಡ್ ಅಲ್ಲವೆನ್ನುವುದು ಗಮನಿಸ ಬೇಕಾದ
ವಿಷಯ.ಮೊಟೊರೊಲಾ,ರಿಮ್ ಕಂಪೆನಿಗಳ ಟ್ಯಾಬ್ಲೆಟ್‌ಗಳಿಗೆ ಐಪ್ಯಾಡ್‌ಗೆ ದೊರಕಿದ ಸ್ವಾಗತ
ಲಭ್ಯವಾಗದೆ,ಸಪ್ಪೆ ಪ್ರತಿಕ್ರಿಯೆ ಸಿಕ್ಕಿದ ಹಿನ್ನೆಲೆಯಲ್ಲಿ ಎಚ್ ಪಿಯ ಟ್ಯಾಬ್ಲೆಟಿಗೆ
ಎಂತಹ ಸ್ವಾಗತ ಸಿಗಲಿದೆ ಎನ್ನುವುದು ತಿಳಿಯಲು ಕಾದು ನೋಡಬೇಕು.
 ---------------------------------------
 *ತುಷಾರ:ವಾರ್ಷಿಕ  ಚಂದಾ ಗೆಲ್ಲಿ!*
 ಈ ಪ್ರಶ್ನೆಗಳಿಗೆ ಸರಿಯುತ್ತರ ಕಳುಹಿಸಿ,ತುಷಾರ ಮಾಸಿಕದ ವಾರ್ಷಿಕ ಚಂದಾ ಗೆಲ್ಲಿ!
ಬಹುಮಾನ ಪ್ರಾಯೋಜಿಸಿದವರು ಅಮೆರಿಕಾದ ಮೇರಿಲ್ಯಾಂಡ್‌ನಲ್ಲಿರುವ ಶಾಮಲಾ ಬನವತಿ.
 *ಜೈವಿಕ ಚಹರೆ ಮೂಲಕ ಯಾವುದೇ ವ್ಯವಸ್ಥೆಗೆ  ಲಾಗಿನ್ ಆಗಲು ಬಳಸುವ ವಿವಿಧ ಚಹರೆಗಳು
ಯಾವುವು?
 *ಇವುಗಳ ಬಳಕೆಯಲ್ಲಿ ಸಮಸ್ಯೆಗಳಿವೆಯೇ?
 (ಉತ್ತರವನ್ನು nistantusansaara@gmail.comಗೆ ಮಿಂಚಂಚೆ ಮಾಡಿ ವಿಷಯ:NS35
ನಮೂದಿಸಿ.)
 ಕಳೆದ ವಾರದ ಬಹುಮಾನಿತ ಉತ್ತರ:
 *ಕನ್ನಡದ ಮಕ್ಕಳ ಅಂತರ್ಜಾಲತಾಣದ ಬಗ್ಗೆ ಬರೆದು,http://www.kannadalibrary.com/
ಮತ್ತು http://www.chandamama.com ತಾಣಗಳ ವಿಳಾಸ ನೀಡಿ,ಬಹುಮಾನ ಗೆದ್ದವರು
ಪ್ರೀತಮ್,ದೇಲಂಪಾಡಿ.ಅಭಿನಂದನೆಗಳು.ಹಾಗೆಯೇ http://kindarajogi.comನ್ನೂ ನೋಡಿ.

[[http://epaper.udayavani.com/PDFDisplay.aspx?Er=1&Edn=MANIPAL&Id=34667][*Udayavani*]]
 **ಅಶೋಕ್‌ಕುಮಾರ್ ಎ*
