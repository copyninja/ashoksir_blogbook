* ಪ್ಲಾಸ್ಟಿಕ್ ದ್ವೀಪ

*ಪ್ಲಾಸ್ಟಿಕ್ ದ್ವೀಪ*
 ತ್ಯಾಜ್ಯ ಪ್ಲಾಸ್ಟಿಕ್‌ನ್ನು ಸಂಸ್ಕರಿಸಿ,ಶಾಂತ ಮಹಾಸಾಗರದಲ್ಲೊಂದು ದ್ವೀಪವನ್ನು
ನಿರ್ಮಿಸುವುದು ನೆದರ್ಲ್ಯಾಂಡಿನ ವಾಸ್ತುವಿನ್ಯಾಸ ಕಂಪೆನಿ WHIMನ ಯೋಚನೆ.ಈ ದ್ವೀಪದಲ್ಲಿ
ಐದು ಲಕ್ಷ ಜನ ವಾಸಿಸಲು ಸವಲತ್ತು ಒದಗಿಸಲಾಗುವುದಂತೆ.ಈ ದ್ವೀಪವನ್ನು ಪ್ರವಾಸೀ
ತಾಣವಾಗಿಸುವ ಜತೆ,ಜನವಸತಿಗೆ ಅರ್ಹವಾಗುವಂತೆ ನಿರ್ಮಿಸುವ ಯೋಜನೆ ಕಂಪೆನಿಗಿದೆ.ವಾಹನದ
ರೀತಿ,ವಿವಿಧ ವ್ಯವಸ್ಥೆಗಳನ್ನು ಸಂಪೂರ್ಣವಾಗಿ,ಪ್ರತ್ಯೇಕ ಕಾಲುವೆಗಳ ರೀತಿ
ದ್ವೀಪದಾದ್ಯಂತ ಒದಗಿಸಲು ಇಂಜಿನಿಯರುಗಳು ವಿನ್ಯಾಸಗೊಳಿಸುತ್ತಿದ್ದಾರೆ.ಇದನ್ನು
ನಿರ್ಮಿಸಲು ಬಳಸುವ ಸಂಸ್ಕರಿತ ಪ್ಲಾಸ್ಟಿಕ್‌ನಿಂದ ಸಮುದ್ರ ಜೀವಿಗಳಿಗೆ ತೊಂದರೆಯಾಗದಂತೆ
ದ್ವೀಪವನ್ನು ನಿರ್ಮಿಸುವ ಸವಾಲಿನ ಜತೆಗೆ,ಬಿಸಿಲು ಮತ್ತು ಉಪ್ಪು ನೀರನ್ನು
ತಡೆದುಕೊಳ್ಳಬಲ್ಲ ರೀತಿ ನಿರ್ಮಿಸುವ ಸವಾಲನ್ನು ಎದುರಿಸಬೇಕಿದೆ.ವರ್ಷಾಂತ್ಯದ ವೇಳೆಗೆ
ಯೋಜನೆಗಳ ರೂಪುರೇಷೆಗಳನ್ನು ಸಿದ್ಧಗೊಳಿಸಿ,ನಿಧಾನವಾಗಿ ದ್ವೀಪವನ್ನು ನಿರ್ಮಿಸುವುದು
ಕಂಪೆನಿಯ ನಿರ್ಧಾರವಾಗಿದೆ.ಅಂದಹಾಗೆ ಇದು ಮೊದಲ ಪ್ಲಾಸ್ಟಿಕ್ ದ್ವೀಪವಾಗುವುದರ
ಜತೆಗೆ,ಮೊದಲ ತೇಲುವ ದ್ವೀಪವೂ ಆಗಲಿದೆ.
 -------------------------------------------------------
 ಬ್ಯಾಟರಿ ಬದಲಿಸುವಾಗ ಧ್ರುವದ ಬಗ್ಗೆ ಗಮನ ಬೇಕಿಲ್ಲ

[[http://1.bp.blogspot.com/_PU7BmR35lao/TDC8ZJb8QyI/AAAAAAAABUw/eXzJqDa-_lI/s1600/battery.jpg][[[http://1.bp.blogspot.com/_PU7BmR35lao/TDC8ZJb8QyI/AAAAAAAABUw/eXzJqDa-_lI/s1600/battery.jpg]]]]

 ಸಾಧನಗಳ ಬ್ಯಾಟರಿಯನ್ನು ಬದಲಿಸುವಾಗ,ಧನ ಮತ್ತು ಋಣ ಧ್ರುವಗಳ ಬಗ್ಗೆ ಗಮನ
ಹರಿಸಬೇಕಿಲ್ಲದ ಅನುಕೂಲತೆ ಬಳಕೆದಾರರಿಗೆ ಸಿಗಲಿದೆ.ಮೈಕ್ರೋಸಾಫ್ಟ್ ಈ ಸವಲತ್ತು ನೀಡುವ
ವಿಧಾನವನ್ನು ಅಭಿವೃದ್ಧಿ ಪಡಿಸಿದೆ.ಇದರಲ್ಲಿ ಬ್ಯಾಟರಿ ಸಿಕ್ಕಿಸುವ ಕೋಶದ ಎರಡೂ
ಬದಿಯಲ್ಲಿ ಧನಧ್ರುವ ಮತ್ತು ಋಣ  ಧ್ರುವಗಳನ್ನು ಆಧಾರ ನೀಡುವ ವ್ಯವಸ್ಥೆಯಿದೆ.ಒಳಗಿನ
ತಂತಿ ಸಂಪರ್ಕ ಹೇಗಿದೆಯೆಂದರೆ,ಬ್ಯಾಟರಿಯ ಬಾಹ್ಯ ಸಂಪರ್ಕ ಯಾವ ಬದಿಯಲ್ಲಿದ್ದರೂ,ಅವುಗಳ
ಒಳಗಿನ ಸಂಪರ್ಕ ಸರಣಿಕ್ರಮದಲ್ಲಿ ಬರುವಂತೆ ಏರ್ಪಡುತ್ತದೆ.ಈ ಉಪಾಯವನ್ನು ಡ್ಯುರ‍ಾಸೆಲ್
ಬ್ಯಾಟರಿ ಬಳಕೆದಾರರು,ಕ್ಲಿಯರ್‌ಸೌಂಡ್ ಹಿಯರಿಂಗ್ ಏಡ್ ತಯಾರಿಕಾ ಕಂಪೆನಿ,ನೋವಾಟ್ಯಾಕ್
ಎಲ್ ಇ ಡಿ ಫ್ಲಾಶ್‌ಲೈಟ್ ತಯಾರಿಕಾ ಕಂಪೆನಿಗಳ ಜತೆ ಹಂಚಿಕೊಳ್ಳಲು ಮೈಕ್ರೋಸಾಫ್ಟ್
ಒಪ್ಪಂದ ಮಾಡಿಕೊಂಡಿದೆ.
 -------------------------------------
 *ಚಿತ್ರ-ವಿಚಿತ್ರ*

[[http://2.bp.blogspot.com/_PU7BmR35lao/TDC8RGjgBHI/AAAAAAAABUs/dOdgOjknXE4/s1600/nadig.JPG][[[http://2.bp.blogspot.com/_PU7BmR35lao/TDC8RGjgBHI/AAAAAAAABUs/dOdgOjknXE4/s320/nadig.JPG]]]]

 ಈಗ ಎಲ್ಲರ ಕೈಯಲ್ಲೂ ಕ್ಯಾಮರಾ ಇರುತ್ತದೆ.ಚಿತ್ರಗಳನ್ನು ತೋರಿಸಿದರೆ,ನೋಡುವ ಉತ್ಸಾಹ
ಹೆಚ್ಚು ಜನರಲ್ಲಿ ಉಳಿದಿಲ್ಲ.ಈಗ ಚಿತ್ರಗಳನ್ನು ನೋಡಬೇಕೆಂದರೆ,ಅದರಲ್ಲಿ ಏನಾದರೂ
ವಿಶೇಷತೆ ಇರಬೇಕಾಗುತ್ತದೆ.ಅಂತಹ ಚಿತ್ರಗಳ ಸಂಗ್ರಹವನ್ನು
http://www.flickr.com/photos/hpnadigದ ವಿಳಾಸದಲ್ಲಿ ಕಾಣಬಹುದು."ಸಂಪದ"
ಅಂತರ್ಜಾಲ ತಾಣದ ನಿರ್ವಾಹಕರಾದ ಹರಿಪ್ರಸಾದ್ ನಾಡಿಗ್,ಚಿತ್ರ ತೆಗೆಯುವಾಗ ಸಣ್ಣ ಸಣ್ಣ
ವಿವರಗಳತ್ತ ಗಮನಹರಿಸುವುದು ಎದ್ದು ಕಾಣಿಸುತ್ತದೆ.ವಸ್ತುಗಳು ಮೂಡಿಸುವ
ವಿನ್ಯಾಸ,ಹಳೆಯವಸ್ತುಗಳ ಚಿತ್ರಗಳು,ನಾಡಿನ ಸಂಸ್ಕೃತಿ-ಜನಜೀವನ ಪ್ರತಿಬಿಂಬಿಸುವ
ಚಿತ್ರಗಳು ಅವರ ವಿಶೇಷತೆ.ನವವಿವಾಹಿತ ನಾಡಿಗ್ ಅವರ ಬ್ಲಾಗ್ "ಪರಿವೇಷಣ"
http://hpnadig.netನಲ್ಲಿದೆ.
 ---------------------------------------------------
 *ಬ್ರಾಡ್‌ಬ್ಯಾಂಡ್ ನಿಮ್ಮ ಜನ್ಮಸಿದ್ಧ ಹಕ್ಕು:ಫಿನ್ಲೆಂಡ್*

[[http://4.bp.blogspot.com/_PU7BmR35lao/TDC8E6NRSQI/AAAAAAAABUo/INgXpO4xvho/s1600/broadband.jpg][[[http://4.bp.blogspot.com/_PU7BmR35lao/TDC8E6NRSQI/AAAAAAAABUo/INgXpO4xvho/s1600/broadband.jpg]]]]

 ಫಿನ್ಲೆಂಡ್ ಸರಕಾರವು ಬ್ರಾಡ್‌ಬ್ಯಾಂಡ್ ಸಂಪರ್ಕವನ್ನು ಹೊಂದುವುದು ತನ್ನ ನಾಗರಿಕರ
ಮೂಲಭೂತ ಹಕ್ಕು ಎಂದು ಸಾರಿದೆ.ಹೀಗೆ ಘೋಷಿಸಿದ ಜಗತ್ತಿನ ಮೊದಲ ರಾಷ್ಟ್ರ
ಫಿನ್ಲೆಂಡ್.ಸದ್ಯಕ್ಕೆ ಒಂದು ಎಂಬಿಪಿಎಸ್ ಸಂಪರ್ಕ ಪ್ರತಿ ಮನೆಯನ್ನೂ ತಲುಪಬೇಕೆಂದು
ಸರಕಾರ ನಿಗದಿಪಡಿಸಿದೆ.ಮುಂದಿನ ಐದುವರ್ಷಗಳಲ್ಲಿದನ್ನು ನೂರು ಎಂಬಿಪಿಎಸ್‌ಗೇ ಏರಿಸಲು
ಸರಕಾರ ಸಂಕಲ್ಪಿಸಿದೆ.ಶೇಕಡಾ ತೊಂಭತ್ತಾರು ಮನೆಗಳೀಗಾಗಲೇ ಬ್ರಾಡ್‌ಬ್ಯಾಂಡ್ ಸಂಪರ್ಕ
ಸಾಧಿಸಲಾಗಿದ್ದು,ಸುಮಾರು ನಾಲ್ಕು ಸಾವಿರ ಮನೆಗಳಿಗೆ ಸಂಪರ್ಕ
ಬಾಕಿಯಿದೆ.ಇಂಗ್ಲೆಂಡಿನಲ್ಲು ಶೇಕಡಾ ಎಪ್ಪತ್ತೈದು ಮನೆಗಳಿಗೆ ಬ್ರಾಡ್‌ಬ್ಯಾಂಡ್ ಸಂಪರ್ಕ
ಇದೆ.ಅಂತರ್ಜಾಲ ಸಂಪರ್ಕವನ್ನು ನಿಯಮಬಾಹಿರ ಉದ್ದೇಶಕ್ಕೆ ಬಳಸುವವರಿಗೆ,ನೋಟಿಸ್ ನೀಡಲು
ಫಿನ್ನಿಶ್ ಸರಕಾರ ಉದ್ದೇಶಿಸಿದೆ.ಮುಂದಿನ ಚುನಾವಣೆ ಬಂದಾಗ,ನಮ್ಮಲ್ಲೂ ಪಕ್ಷಗಳು ಇಂತಹ
ಆಶ್ವಾಸನೆಗಳನ್ನೂ ನೀಡುವುದಂತೂ ಗ್ಯಾರಂಟಿ.ಏನಂತೀರಿ?
 -------------------------------------------------------------
 *
 ಏಕ-ಮೊಬೈಲ್ ಸಂಖ್ಯೆ ವೃತವಿನ್ನೂ ದೂರ*
 ಮೊಬೈಲ್ ಸೇವೆಯನ್ನು ಪಡೆಯಲು ನೀವು ಸದ್ಯದ ಕಂಪೆನಿಯಿಂದ, ಬೇರೆ ಕಂಪೆನಿಗೆ ಶರಣು
ಹೋದರೆ,ನಿಮ್ಮ ಮೊಬೈಲ್ ಸಂಖ್ಯೆ ಬದಲಾಗುತ್ತದೆ.ಇದನ್ನು ತಪ್ಪಿಸಲು ಸಾಧ್ಯವೆನ್ನುವುದನ್ನು
ಬಹಳ ಸಮಯದಿಂದ ಕೇಳುತ್ತಿದ್ದೇವೆ.ಅಂತಹ ಮೊಬೈಲ್ ಪೋರ್ಟೇಬಿಲಿಟಿಯನ್ನು
ಸಾಧ್ಯವಾಗಿಸಲು,ಕಂಪೆನಿಗಳು ತಮ್ಮ ಯಂತ್ರಾಂಶ ಮತ್ತು ತಂತ್ರಾಂಶದಲ್ಲಿ ಕೆಲವು
ಬದಲಾವಣೆಗಳನ್ನು ಮಾಡಿಕೊಳ್ಳಬೇಕು.ಇದಕ್ಕೆ ತಯಾರಾಗಲು ಕಂಪೆನಿಗಳಿಗೆ ಈ ಜೂನ್ ತಿಂಗಳ
ವರೆಗೆ ಸಮಯದ ಗಡುವು ನೀಡಲಾಗಿತ್ತು. ಈ ನಿಟ್ಟಿನಲ್ಲಿ ಖಾಸಗಿ ಕಂಪೆನಿಗಳು ದೂರಸಂಪರ್ಕ
ನಿಯಂತ್ರಣ ಮಂಡಳಿ(TRAI)ಯ ಆದೇಶವನ್ನು ಪಾಲಿಸಲು ತುಸು ಪ್ರಯತ್ನವನ್ನಾದರೂ ಹಾಕಿವೆ.ಆದರೆ
ಭಾರತ್ ಸಂಚಾರ್ ನಿಗಮ್ ಮತ್ತು ಮಹಾನಗರ ಟೆಲಿಕಾಮ್ ನಿಗಮಗಳು ಯಾವ ತಯಾರಿಯನ್ನೂ
ಮಾಡಿಕೊಂಡಿಲ್ಲ.ಸಂಖ್ಯೆ ಬದಲಾಗಿ,ತಮ್ಮ ಸಂಪರ್ಕದಲ್ಲಿರುವವರಿಗೆಲ್ಲಾ ಅದನ್ನು
ತಿಳಿಯಪಡಿಸುವ ತೊಂದರೆ ತಪ್ಪಿಸಲೋಸುಗ ಚಂದಾದಾರರು,ಸೇವಾದತೃವಿನ ಸೇವೆಯ ಬಗ್ಗೆ
ಅಸಮಾಧಾನವಿದ್ದರೂ ಮುಂದುವರಿಯುವುದಿದೆ.ಸಂಖ್ಯೆ ಬದಲಿಸದೆ ಕಂಪೆನಿ ಬದಲಿಸಲು
ಸಾಧ್ಯವಾದರೆ,ಚಂದಾದಾರರೆಲ್ಲಿ ಗುಳೆ ಹೋಗುತ್ತಾರೋ ಎಂಬ ಭಯದಿಂದ ಕಂಪೆನಿಗಳು ಈ
ಸವಲತ್ತನ್ನು ನೀಡಲು ಉತ್ಸಾಹ ಹೊಂದಿಲ್ಲದಿರುವುದು ಸ್ಪಷ್ಟ.ಹೊಸ ಗಡುವನ್ನು
ಅಕ್ಟೋಬರ್‌ವರೆಗೆ ನೀಡಲಾಗಿದೆ.ಅಷ್ಟರಲ್ಲಿ ಎಲ್ಲಾ ಕಂಪೆನಿಗಳೂ ಗೇಟ್‌ವೇಗಳನ್ನು
ಖರೀದಿಸಿ,ಅವುಗಳ ಕಾರ್ಯನಿರ್ವಹಣೆಯನ್ನು ಪರೀಕ್ಷಿಸಿರಬೇಕು.ಹಂತ-ಹಂತವಾಗಿ
ವ್ಯವಸ್ಥೆಯನ್ನು ಜಾರಿಗೆ ತರುವ ಬದಲು,ಇಡೀ ದೇಶದಲ್ಲಿ ಒಂದೇ ಸಲ,ಮೊಬೈಲ್ ಸಂಖ್ಯೆ
ಉಳಿಸಿಕೊಳ್ಳುವ ವ್ಯವಸ್ಥೆ ಜಾರಿಗೆ ಬರಲಿದೆ.
 -----------------------------------------------
 *ಓದುಗರ ಪ್ರತಿಕ್ರಿಯೆಗಳು*
 ಸ್ವಾಯತ್ತ ಕಾಲೇಜುಗಳ ಬಗೆಗಿನ ಬರಹದ ಬಗ್ಗೆ ಕುಂದಾಪುರದ ಸಂಪತ್‌ಕುಮಾರ್
ಪ್ರತಿಕ್ರಿಯಿಸಿ,ಈ ವ್ಯವಸ್ಥೆಯಲ್ಲಿ ಮರುಪರೀಕ್ಷೆ ತೆಗೆದುಕೊಳ್ಳುವವರಿಗೆ ಮತ್ತು ಅವರಿಗೆ
ಪಾಠ ಮಾಡಬೇಕಿರುವ ಶಿಕ್ಷಕರಿಗೆ ರಜಾ ತಪ್ಪುವುದರ ಬಗ್ಗೆ ಹೇಳಿದ್ದಾರೆ.ತಮ್ಮ ಟ್ವಿಟರ್
ಕುಟುಂಬದ ಬಗೆಗಿನ "ನಿಸ್ತಂತು ಸಂಸಾರ"ದ ಬರಹ ತಮ್ಮ ಪರಿಚಯದವರಲ್ಲಿ ಕಲರವ ಎಬ್ಬಿಸಿತು
ಎಂದು ಪವನಜ.ಯು.ಬಿ. ಮಿಂಚಂಚೆಯಲ್ಲಿ ಉಲ್ಲೇಖಿಸಿದ್ದಾರೆ.ಯುವಜನರು ಬ್ರಾಹ್ಮೀ
ಮುಹೂರ್ತದಲ್ಲಿ ಏಳುವ ರಹಸ್ಯದ ಬಗೆಗಿನ ಬರಹ ಮಂಗಳೂರಿನ ಪ್ರತಿಭಾ ಭಟ್ ಅವರಿಗೆ
"ಇಂಟರೆಸ್ಟಿಂಗ್" ಅನಿಸಿದೆ.ಆತ್ರಾಡಿ ಸುರೇಶ್ ಹೆಗ್ಡೆಯವರ "ಆಸುಮನ"ವನ್ನು
ಬ್ಲಾಗನ್ನಿಲ್ಲಿ ಓದುಗರಿಗೆ ಪರಿಚಯಿಸಿದ್ದಕ್ಕೆ ಬ್ಲಾಗ್ ಬರಹದಲ್ಲಿ ಥ್ಯಾಂಕ್ಸ್
ಹೇಳಿದ್ದಾರೆ.

----------------------------------------------------------------------------
 *ಟ್ವಿಟರ್ ಚಿಲಿಪಿಲಿ*
 ಟ್ವಿಟರಿನಲ್ಲಿ ಸುಳಿದಾಡಿದ ಚಾಟೂಕ್ತಿಗಳು ಹೀಗಿದ್ದುವು:
 *ಸೋಮವಾರ ಬಂದ್ ಇದೆಯೇ?ಕಚೇರಿಗೆ ಬೇಗನೆ ಬಂದು ತಡವಾಗಿ ವಾಪಸ್ಸಾಗಿ.
 *ಅಂತರ್ಜಾಲ ಜಾಲಾಡುತ್ತಾ ಮಗು ತಾಯಿಗೆ ಕೇಳಿದ್ದು:"ಅಮ್ಮ,ನನಗೆ
ಹೆಸರಿಟ್ಟಿದ್ದಿಯಾ...ಆದರೆ ಪಾಸ್‌ವರ್ಡ್ ಯಾಕೆ ಕೊಟ್ಟಿಲ್ಲಾ?"
 *ಆತ ಫುಟ್‌ಬಾಲನ್ನೇ ತಿನ್ನುತ್ತಾನೆ,ಕುಡಿಯುತ್ತಾನೆ,ಮಲಗುತ್ತಾನೆ ಎಲ್ಲಾ ಸರಿ,ಆದರೇನು
ಫುಟ್‌ಬಾಲ್ ಆಡಲು ಆತನಿಗೆ ಬರೋಲ್ಲ!
 *ಟೆಲಿವಿಶನ್ ಒಂದೇ ಶಬ್ದವಾದರೆ,ಅದನ್ನು ಟಿವಿ ಅನ್ನೋದು ಯಾಕೆ? ಬರೇ ಟಿ
ಅನ್ನಬೇಕಲ್ವಾ..?

-------------------------------------------------------------------------------------
 *ಕಾಮಾಲೆ ರೋಗದ ಐಫೋನ್ ಕ್ಯಾಮರಾ!*
 ಇತ್ತೀಚೆಗೆ ಬಿಡುಗಡೆಯಾದ ಐಫೋನ್4ವಿನ ಆಂಟೆನಾ ಸಮಸ್ಯೆ ಬಗ್ಗೆ ಕಳೆದವಾರ ಓದಿದ್ದೀರಿ.ಈ
ವಾರ ಅದರ ಕ್ಯಾಮರಾ ಸೆರೆ ಹಿಡಿದ ಚಿತ್ರದ ಬಗೆಗೆ ವರದಿಯಾಗಿದೆ.ಐದು
ಮೆಗಾಪಿಕ್ಸೆಲ್‌ನಷ್ಟು ಉತ್ತಮ ಮಟ್ಟದ ಕ್ಯಾಮರಾವನ್ನು ಹೊಂದಿರುವ ಐಫೋನ್4 ತೆಗೆಯುವ
ಚಿತ್ರಗಳು,ತುಸು ಹಳದಿ ಬಣ್ಣದ್ದಾಗಿರುತ್ತವೆ.ಕ್ಯಾಮರಾ ಸೆಟಿಂಗ್ ತಪ್ಪಾಗಿರುವುದು ಈ
ತೊಂದರೆಗೆ ಕಾರಣವಾಗಿರಬಹುದು.ತಂತ್ರಾಂಶದ ಹುಳುಕಿನಿಂದ ಈ ರೀತಿ ಆಗಿರುವ ಸಾಧ್ಯತೆಯಿದೆ
ಎಂದು,ಐಫೋನ್ ಬಳಸಿದ ತಜ್ಞರು ಅಭಿಪ್ರಾಯ ವ್ಯಕ್ತಪಡಿಸಿದ್ದಾರೆ.
 [[http://www.udayavani.com/epaper/ViewPDf.aspx?Id=45996][*ಉದಯವಾಣಿ *]]
 *[[http://www.udayavani.com/epaper/ViewPDf.aspx?Id=46294][udayavani
bangalore]]*
 **ಅಶೋಕ್‌ಕುಮಾರ್ ಎ*
