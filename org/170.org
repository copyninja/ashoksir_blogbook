* ಪ್ರತ್ಯಕ್ಷ ವರದಿ ನೀಡಲು ಕವರಿಟ್‌ಲೈವ್!!

*ಪ್ರತ್ಯಕ್ಷ ವರದಿ ನೀಡಲು ಕವರಿಟ್‌ಲೈವ್!!*

[[http://2.bp.blogspot.com/_PU7BmR35lao/StvG2noKzfI/AAAAAAAABCk/JJ-GcU9BBFQ/s1600-h/coveritlive.bmp][[[http://2.bp.blogspot.com/_PU7BmR35lao/StvG2noKzfI/AAAAAAAABCk/JJ-GcU9BBFQ/s320/coveritlive.bmp]]]]

 ಜನಸಾಮಾನ್ಯರನ್ನು ಬಳಸಿಕೊಂಡು ಯಾವುದೇ ಘಟನೆ ಅಥವಾ ಸಮಾರಂಭದ ಬಗ್ಗೆ ವರದಿ ಮಾಡುವುದು
ಇನ್ನು ಸಾಮಾನ್ಯವಾಗಿ ಬಿಡಬಹುದು ಎನ್ನುವುದು ಅಂದಾಜು.ಇದಕ್ಕೆ ಆಸ್ಪದ ನೀಡುವ
ಕವರಿಟ್‌ಲೈವ್ ಎನ್ನುವ ಬ್ಲಾಗ್ ಸಾಧನ ಲಭ್ಯವಿದೆ.ಕವರಿಟ್‌ಲೈವ್ ತಾಣದಲ್ಲಿ
ನೋಂದಾಯಿಸಿಕೊಂಡು ಯಾರೂ ಈ ಸೇವೆಯನ್ನು ಪಡೆಯಬಹುದು.ಘಟನೆ ಅಥವಾ ಸಮಾರಂಭದ ಬಗ್ಗೆ
ಪ್ರತ್ಯಕ್ಷದರ್ಶಿಗಳು ನೀಡಿದ ವಿವರಣೆಯನ್ನು ಅಂತರ್ಜಾಲ ತಾಣ ಅಥವ ಬ್ಲಾಗ್ ಪುಟದಲ್ಲಿ
ಬರುವಂತೆ ಮಾಡುವುದು ಬಹಳ ಸುಲಭ.ಟ್ವಿಟರ್,ಫೇಸ್‌ಬುಕ್ ಖಾತೆ ಹೊಂದಿದವರು, ಬರೆದ
ಸಂದೇಶಗಳೂ ಇಲ್ಲಿ ಬಿತ್ತರಗೊಳ್ಳುವಂತೆ ಮಾಡಲು ಬರುತ್ತದೆ.ಟ್ವಿಟರ್,ಫೇಸ್‌ಬುಕ್
ಸೇವೆಗಳನ್ನೀಗ ಸೆಲ್‌ಫೋನ್ ಮೂಲಕವೂ ಪಡೆಯಬಹುದಾದ್ದರಿಂದ,ಕೈಯಲ್ಲಿ ಹಿಡಿದ ಸಾಧನವನ್ನೂ
ವರದಿಗಾರಿಕೆಗೆ ಬಳಸಬಹುದು.ಅಂತರ್ಜಾಲ ತಾಣಕ್ಕೆ ಭೇಟಿ ನೀಡುವ ಜನರಿಗೆ ಈ ನೇರ
ವರದಿಗಾರಿಕೆ ತಲುಪುತ್ತದೆ.ಅವರುಗಳ ಪ್ರತಿಕ್ರಿಯೆ ಪಡೆಯಲು,ಪ್ರಶ್ನೆಗಳನ್ನು ಕೇಳಿ,ಅವರ
ಅಭಿಪ್ರಾಯ ಕೇಳಲು ಅನುಕೂಲವೂ ತಾಣದಲ್ಲಿ ಲಭ್ಯವಿದೆ.ಈ ಅಭಿಪ್ರಾಯ ಸಂಗ್ರಹ
ಕ್ಷಣಮಾತ್ರದಲ್ಲಿ ನಡೆಸಬಹುದು.

-------------------------------------------------------------------------------
 ಎಲ್ಲೆಲ್ಲೂ ಸಂಗೀತವೇ..ಎಲ್ಲರೂ ಸಂಗೀತಜ್ಞರೇ!!
 ಐಫೋನ್ ನಿಮ್ಮಲ್ಲಿದ್ದರೆ,ನೀವು ಸಂಗೀತ ಜ್ಞಾನವಿಲ್ಲದೇ ಆಲ್ಬಮ್‌ಗಳನ್ನು
ಹೊರತರಬಹುದು.ZOOZbeat ಎನ್ನುವ ತಂತ್ರಾಂಶವನ್ನು ಐಫೋನಿನಲ್ಲಿ
ಅನುಸ್ಥಾಪಿಸಿಕೊಂಡರೆ,ಫೋನ್ ಬೇರೆ ಬೇರೆ ಸಂಗೀತ ಸಾಧನಗಳಂತೆ ಕೆಲಸ ಮಾಡುತ್ತದೆ.ಐಫೋನನ್ನು
ಅಲುಗಾಡಿಸಿದರೆ,ಅದು ಸಂಗೀತ ನುಡಿಸುತ್ತದೆ. ಹಾಗಾಗಿ ಅದನ್ನು ಬಳಸಿ,ಸಂಗೀತ
ಸೃಷ್ಟಿಸುವುದು ಬಹಳ ಸುಲಭ.ಈಗ ಐಫೋನ್ ಬಳಸಿ ಹೊರತಂದಿರುವ ಆಲ್ಬಮುಗಳು ಹೊಸ ಹುಚ್ಚನ್ನೇ
ಸೃಷ್ಟಿಸಿವೆ.ಆಪ್ಲ್‌ನ ಐಸ್ಟೋರಿನಲ್ಲಿ ಇಂತಹ ಜನಪ್ರಿಯ ಹಾಡುಗಳು ಡೌನ್‌ಲೋಡಿಗೆ
ಲಭ್ಯವಿವೆ.

---------------------------------------------------------------------------------------
 *ವೈದ್ಯ ಸಲಹೆಗೆ ಆನ್‌ಲೈನ್ ಸಹಾಯ*

[[http://3.bp.blogspot.com/_PU7BmR35lao/StvHHJNt0NI/AAAAAAAABCs/zl3ZrX9MX9s/s1600-h/doctor.bmp][[[http://3.bp.blogspot.com/_PU7BmR35lao/StvHHJNt0NI/AAAAAAAABCs/zl3ZrX9MX9s/s400/doctor.bmp]]]]

 ಹೋಮಿಯೋಪತಿ ಪದ್ಧತಿಯಲ್ಲಿ ವೈದ್ಯ ಸಲಹೆಗೆ ಬಹಳ ಸಮಯ ಹಿಡಿಸುತ್ತದೆ.ರೋಗಿಯ
ವ್ಯಕ್ತಿತ್ವವನ್ನು ಅರಿತು,ಆತನಿಗೆ ಸರಿಹೊಂದುವ ಚಿಕಿತ್ಸೆಯನ್ನು
ನೀಡಬೇಕಾಗುವುದರಿಂದ,ಮೊದಲ ಭೇಟಿಯಲ್ಲಿ ವೈದ್ಯರು ಬಹಳಷ್ಟು ಪ್ರಶ್ನೆಗಳನ್ನು ರೋಗಿಗೆ
ಕೇಳುತ್ತಾರೆ.ಆದರೆ ವೈದ್ಯ ಭೇಟಿಗೆ ಹಲವರು ಕಾದಿರುವಾಗ,ವಿಸ್ತೃತ ಮಾತುಕತೆ ನಡೆಸಲೂ
ಕಷ್ಟವಾಗುತ್ತದೆ.ಇದನ್ನು ತಪ್ಪಿಸಲು ಆನ್‌ಲೈನ್ ಸಹಾಯ ಪಡೆಯುವುದು ಈಗಿನ ಶೈಲಿ.ವೈದ್ಯರು
ತಮ್ಮ ಅಂತರ್ಜಾಲತಾಣದಲ್ಲಿ ವೈದ್ಯ ಸಲಹೆ ಪುಟವನ್ನು ಒದಗಿಸಿ,ರೋಗಿಯು ತನ್ನ ವಿವರವನ್ನು
ಲಿಖಿತವಾಗಿ ನೀಡಲು ಅನುಕೂಲ ಕಲ್ಪಿಸುವುದಿದೆ.ವೈದ್ಯರ ಭೇಟಿಗೆ ವೇಳೆ ಗೊತ್ತು ಪಡಿಸಿ
ಭೇಟಿ ನೀಡಿದಾಗ,ರೋಗಿಯ ಲಿಖಿತ ವಿವರಗಳನ್ನು ನೋಡಿ,ಸಲಹೆ ನೀಡಲು ವೈದ್ಯರಿಗೆ
ಸಾಧ್ಯವಾಗುತ್ತದೆ.ಮಂಗಳೂರಿನ ಹೋಮಿಯೋಪಥಿ ವೈದ್ಯ ಡಾ.ಪ್ರಸನ್ನಕುಮಾರ್ 
http://doctorprasanna.com/ಅವರ ಅಂತರ್ಜಾಲತಾಣದಲ್ಲೂ ಇದಕ್ಕೆ ಅವಕಾಶ
ಕಲ್ಪಿಸಿದ್ದಾರೆ.ಇಲ್ಲಿ ವ್ಯಕ್ತಿಯ ನಿದ್ದೆ,ಹಸಿವು,ಶೌಚ ಅಭ್ಯಾಸ,ಬೆವರುವಿಕೆ ಇಂತವುಗಳ
ಬಗ್ಗೆ ತಿಳಿದುಕೊಳ್ಳಲು ವಿವರವಾದ ಪ್ರಶ್ನೆಗಳನ್ನು ನೀಡಲಾಗಿದೆ.ಆನ್‌ಲೈನಿನಲ್ಲಿ
ಉತ್ತರಿಸುವಾಗ,ವ್ಯಕ್ತಿಯು ತನ್ನ ಅರಿವಿಗೆ ಬಾರದ ವಿಷಯಗಳನ್ನು ಗಮನಿಸಿಕೊಂಡು ಉತ್ತರಿಸಲು
ಸಾಧ್ಯವಾಗುತ್ತದೆ.ಅದೇ ರೀತಿ  ವೈದ್ಯರಿಗೂ,ಅದನ್ನು ಸರಿಯಾಗಿ ತಿಳಿದು,ನಿರ್ಧಾರಕ್ಕೆ
ಬರಲು ಸಮಯ ಸಿಗುತ್ತದೆ.ವಿವಿಧ ವಿಷಯಗಳ ಬಗ್ಗೆ ತಮ್ಮ ಬರಹಗಳನ್ನು ಒದಗಿಸಿ,ಜನರಲ್ಲಿ
ಅರಿವು ಮೂಡಿಸಲೂ ಸಾಧ್ಯವಾಗುತ್ತದೆ.

------------------------------------------------------------------------------------------------------
 *ಬ್ರೌಸರ್ ಪುಟವನ್ನು ಹಿಗ್ಗಿಸಿ-ಕುಗ್ಗಿಸಿ*
 ಅಂತರ್ಜಾಲ ಪುಟಗಳನ್ನು ಜಾಲಾಡಲು ಫೈರ್‌ಫಾಕ್ಸ್ ಬ್ರೌಸರನ್ನು ಬಳಸುತ್ತೀರಾ? ಪುಟದಲ್ಲಿನ
ಅಕ್ಷರಗಳು ಕಿರಿದಾಗಿದ್ದು ಓದಲು ತ್ರಾಸವಾಗುತ್ತದಾದರೆ,ಪುಟವನ್ನು ಹಿಗ್ಗಿಸಲು
ಕಷ್ಟವಿಲ್ಲ.ಕಂಟ್ರೋಲ್ ಕೀಲಿ ಒತ್ತಿ ಹಿಡಿದು,+ ಕೀಲಿಯನ್ನು ಒತ್ತುತ್ತಿದ್ದರೆ,ಪುಟ
ಹಿಗ್ಗುತ್ತಾ ಹೋಗುತ್ತದೆ.ಅದುವೇ ಪುಟವನ್ನು ಮಾಮೂಲು ಗಾತ್ರಕ್ಕಿಳಿಸಲು,ಕಂಟ್ರ‍ೋಲ್
ಮತ್ತು - ಕೀಲಿಯನ್ನು ಒತ್ತಿದರೆ ಸರಿ!
 -------------------------------------------------------------------
 *ಗೂಗಲ್ ಕ್ರೋಂ ಓಎಸ್ ಸೋರಿದಾಗ*
 ಇತ್ತೀಚೆಗೆ ಅಂತರ್ಜಾಲದಲ್ಲಿ ಸ್ಫೋಟಕ ಸುದ್ದಿ:ಗೂಗಲ್‌ನ ಕ್ರೋಂ ಕಾರ್ಯನಿರ್ವಹಣಾ
ತಂತ್ರಾಂಶ ಸೋರಿಕೆಯಾಗಿದೆ ಎನ್ನುವ ಗರಂಗರಂ ಸುದ್ದಿ.ವಿಂಡೋಸ್7 ಬಿಡುಗಡೆಯಾಗುವ
ಸಂದರ್ಭದಲ್ಲಿ ಸ್ಪರ್ಧೆ ಒಡ್ಡಲು ಗೂಗಲ್ ಉದ್ದೇಶಪೂರ್ವಕವಾಗಿಯೇ ಈ ಸೋರಿಕೆ ಮಾಡಿದೆ ಎಂಬ
ಚರ್ಚೆಯೂ ಅಂತರ್ಜಾಲದಲ್ಲಿ ನಡೆಯಿತು.ನಿಜವಾಗಿ ನಡೆದ್ದದ್ದಿಷ್ಟು.ಟೆಕ್‌ಕ್ರಂಚ್ ಎಂಬ
ತಾಣದಲ್ಲಿ ಓದುಗನೊಬ್ಬ ತನಗೆ ಗೂಗಲ್ ತಾಣದಲ್ಲಿ ಗೂಗಲ್‌ಕ್ರೋಮ್‌ಓಎಸ್ ಎನ್ನುವ ತಂತ್ರಾಂಶ
ಸಿಕ್ಕಿದೆ.ಇದನ್ನು ತಾನು ಇಳಿಸಿಕೊಂಡು ರೇಪಿಡ್‌ಶೇರ್ ಎಂಬ ತಾಣದಲ್ಲಿಟ್ಟಿದ್ದೇನೆ. ಈ
ತಂತ್ರಾಂಶ ಗೂಗಲ್ ಕ್ರೋಮಿನ ಕಾರ್ಯನಿರ್ವಹಣ ತಂತ್ರಾಂಶವಿರಬೇಕು ಎಂದು ತರ್ಕಿಸಿದ್ದೇ
ಕಾರಣ.ಈ ತಂತ್ರಾಂಶವನ್ನು ಜನರು ಇಳಿಸಿಕೊಂಡು ತಮ್ಮ ಕಂಪ್ಯೂಟರಿನಲ್ಲಿ ಅನುಸ್ಥಾಪಿಸಲು
ಯತ್ನಿಸಿದಾಗ,ಆ ಕಡತವನ್ನು ವಿಂಡೋಸ್ ಓಎಸ್ ಉಳ್ಳ ಕಂಪ್ಯೂಟರಿನಲ್ಲಿ ತೆರೆಯಲು ಅಸಾಧ್ಯವಾದ
ರೂಪದಲ್ಲಿತ್ತು.ಲಿನಕ್ಸ್ ಇದ್ದವರು ಅದರಲ್ಲಿ ಕಡತವನ್ನು ತೆರೆದು ಅನುಸ್ಥಾಪಿಸಿ
ನೋಡಿದಾಗ,ತಂತ್ರಾಂಶ ಕಂಪ್ಯೂಟರ್ ಕಾರ್ಯನಿರ್ವಹಣಾ ತಂತ್ರಾಂಶವಾಗಿರದೆ,ಗೂಗಲ್ ಕ್ರ‍ೋಂ
ಬ್ರೌಸರಿನ ತಂತ್ರಾಂಶವಾಗಿದ್ದು ಕಂಡು ಬಂತು.ಅಂತೂ ಜನರು ಗೂಗಲ್ ತಂತ್ರಾಂಶದಿಂದ ಬೇಸ್ತು
ಬಿದ್ದು ಪೆಚ್ಚಾದ್ದೂ ಆಯಿತು.

------------------------------------------------------------------------
 *ಆನ್‌ಲೈನ್ ಬ್ಯಾಂಕಿಂಗ್:ದರ ವೈಚಿತ್ರ್ಯ*
 ನಿಮ್ಮ ಬ್ಯಾಂಕ್ ಖಾತೆಯಿಂದ ಆನ್‌ಲೈನ್‌ನಲ್ಲಿ ಹಣವನ್ನು ಇನ್ನೊಂದು ಖಾತೆಗೆ
ವರ್ಗಾಯಿಸಲು National Electronic Funds Transfer(NEFT) ಮತ್ತು Real Time
Gross Settlement(RTGS)  ಎನ್ನುವ ಎರಡು ವ್ಯವಸ್ಥೆಗಳು ಲಭ್ಯವಿವೆ.ಇದರಲ್ಲಿ
ಎರಡನೆಯದ್ದು ತಕ್ಷಣ ಹಣವರ್ಗಾವಣೆ ಮಾಡುವ ವ್ಯವಸ್ಥೆ.ಕ್ಕೆ ಹೋಲಿಸಿದರೆ ಎನ್‌ಇ‌ಎಫ್‌ಟಿ
ನಿಧಾನ ಸೇವೆ. ಆದರೂ ಒಂದು ದಿನದಲ್ಲಿ ಹಣ ವರ್ಗಾವಣೆ ಸಾಧ್ಯ. ಎನ್‌ಇ‌ಎಫ್‌ಟಿ ಮೂಲಕ ಹಣ
ವರ್ಗಾವಣೆಗೆ ಕನಿಷ್ಠ ಆರು ರುಪಾಯಿ ಸೇವಾದರವಾದರೆ,ಆರ್‌ಟಿಜಿ‍ಎಸ್ ರೀತಿಯ ವರ್ಗಾವಣೆಗೆ
ಕನಿಷ್ಠ ದರ ಇಪ್ಪತ್ತೈದು ರುಪಾಯಿ.ಬ್ಯಾಂಕುಗಳವರು ಒಂದು ಬ್ಯಾಂಕ್‌ನ ಖಾತೆಯಿಂದ
ಇನ್ನೊಂದು ಬ್ಯಾಂಕಿನ ಖಾತೆಗೆ ಹಣ ವರ್ಗಾವಣೆ ಮಾಡಲು ಎನ್‌ಇ‌ಎಫ್‌ಟಿಯನ್ನು,ತಮ್ಮದೇ
ಬ್ಯಾಂಕಿನ ಇನ್ನೊಂದು ಶಾಖೆಗೆ ಹಣ ವರ್ಗಾಯಿಸಲು ಆರ್‌ಟಿ‌ಜಿ‌ಎಸ್‌ನ್ನು ಶಿಫಾರಸು ಮಾಡುವ
ಕಾರಣ, ಎರಡನೆಯ ರೀತಿಯ ವರ್ಗಾವಣೆ ದುಬಾರಿ ಆಗಿ ಪರಿಣಮಿಸುತ್ತದೆ. ಒಂದೇ ಬ್ಯಾಂಕಿನ ಬೇರೆ
ಬೇರೆ ಸ್ಥಳದಲ್ಲಿರುವ ಬ್ಯಾಂಕುಗಳಿಗೆ ಹಣ ವರ್ಗಾವಣೆ ಮಾಡುವುದಕ್ಕಿಂತ ಬೇರೆ ಬ್ಯಾಂಕಿನ
ಖಾತೆಗೆ ಹಣ ವರ್ಗಾಯಿಸುವುದೇ ಹೆಚ್ಚು ಉಳಿತಾಯಕ್ಕೆ ಕಾರಣವಾಗುತ್ತದೆ.
 [[http://www.udayavani.com/epaper/ViewPDf.aspx?Id=17745][*udayavani*]]
